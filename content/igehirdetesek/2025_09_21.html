<h3>Igehirdetés – 2025.09.21.</h3>
<h4>Szentháromság ünnepe után 14. vasárnap</h4>
<h4>Ének: 47, 10, 521, 461</h4>
<h4>Lekciók: Lk 17,11–19; Gal 5,16–24</h4>
<h4>Igehirdetési alapige: 1Móz 28,10–22</h4>

<p>10 Jákób pedig elindult Beérsebából, és Hárán felé tartott. 11 Elért
egy helyre, és ott töltötte az éjszakát, mert a nap lement. Fogott egyet
az ott levő kövek közül, a feje alá tette, és lefeküdt azon a helyen. 12
És álmot látott: Egy lépcső állt a földön, amelynek teteje az égig ért,
és Isten angyalai jártak azon fel és le. 13 Odafönt pedig az Úr állt, és
ezt mondta: Én vagyok az Úr, atyádnak, Ábrahámnak Istene és Izsáknak
Istene! Ezt a földet, amelyen fekszel, neked adom és a te utódaidnak. 14
Annyi utódod lesz, mint a föld pora, terjeszkedni fogsz nyugatra és
keletre, északra és délre, és általad nyer áldást, meg utódod által a
föld minden nemzetsége. 15 Mert én veled vagyok, megőrizlek téged,
akárhová mégy, és visszahozlak erre a földre. Bizony, nem hagylak el,
amíg nem teljesítem, amit megígértem neked. 16 Amikor Jákób fölébredt
álmából, ezt mondta: Bizonyára az Úr van ezen a helyen, és én nem
tudtam! 17 Félelem fogta el, és így szólt: Milyen félelmetes ez a hely!
Nem más ez, mint Isten háza és a menny kapuja. 18 Reggel fölkelt Jákób,
fogta azt a követ, amely a fejealjául szolgált, fölállította szent
oszlopként, és olajat öntött a tetejére. 19 Azután elnevezte azt a
helyet Bételnek – azelőtt Lúz volt annak a városnak a neve. 20 És ilyen
fogadalmat tett Jákób: Ha velem lesz Isten, és megőriz ezen az úton,
amelyen most járok, ha ad nekem ételül kenyeret és öltözetül ruhát, 21
és épségben visszatérek apám házába, akkor az Úr lesz az én Istenem. 22
Ez a kő pedig, amelyet szent oszlopként állítottam föl, Isten háza lesz,
és bármit adsz nekem, a tizedét neked adom.</p>
<p>Kedves Testvérek az Úr Jézus Krisztusban!</p>
<p>Egy neves irodalomtörténész az egyik híres könyvében
összehasonlította Homérosz híres költeményének, az Odüsszeiának a
szereplőit a Biblia, elsősorban Mózes első könyvének, a Genezisnek a
szereplőivel. Kimutatta, hogy az Odüsszeiában a szereplők lényegében nem
változnak: a jellemük ugyanaz a történet elején és a végén.</p>
<p>Ezzel szemben a Bibliában szinte kivétel nélkül olyan szereplőkkel
találkozunk, akik radikálisan mások a történet kezdetén, mint a végén.
Nemcsak Pál apostolra gondolhatunk, aki a damaszkuszi úton az élő
Krisztussal való találkozás következtében Krisztus üldözőjéből,
Saulusból Paulus lett, hanem a legtöbb tanítványra is, akik még Jézus
életében csetlő-botló, hozzánk hasonló emberek voltak: nagyhangú,
fogadkozó Péterek, kétkedő Tamások, értetlenkedő Fülöpök – nos, ezek a
tanítványok – Júdás kivételével – egészen más emberek lettek. Az első
megdöbbenést, rádöbbenést akkor élték át, amikor a feltámadott Jézus
megjelent nekik. De ekkor még féltek, bezárkóztak.</p>
<p>Ám Pünkösd után hatalmas bátorsággal hirdették Krisztust. Egyszerű,
gyáva emberekből oszlopapostolokká lettek – nem a saját erejükből, hanem
a Szentlélek által. Számomra a kereszténység egyik nagy bizonyítéka,
hogy az evangéliumokban a tanítványok még hozzánk hasonló emberek:
nagyszájú Péterek, karrierista Jakabok, kétkedő Tamások – és Pünkösd
után már nem azok az emberek, akik voltak.</p>
<p>Az Ószövetség különösen gazdag olyan történetekben, amikor Isten
gyarló embereket választ ki magának, s fokozatosan formálja, alakítja,
megpróbálja, ha kell, kohóban izzítja a jellemüket, hogy az ő emberei,
Isten emberei legyenek. Egyik leginkább drámai példája ennek Jákób.</p>
<p><strong>I. Jákób</strong></p>
<p>Jákób, Ézsau ikertestvére gyenge jellemű embernek született. Már az
anyja, Rebeka méhében is tusakodott a testvérével, mi több, születésekor
is a sarkát mardosta. Nevének kettős jelentése van: „sarok” és
„csaló”.</p>
<p>Ézsau és Jákób történetében mintha az első testvérpár, Káin és Ábel
története köszönne vissza. Káint, az idősebb testvért és Jákóbot, a
fiatalabb testvért is az irigység motiválta. Nem véletlen, hogy a
középkorban a hét főbűn egyike volt az irigység. Irigység, féltékenység,
rivalizáció – olyan indulat, amely jobb esetben csaláshoz, rosszabb
esetben gyilkossághoz vezet. Jákób, a harmadik ősatya történetében is
azt látjuk meg, hogy az emberi kicsinyességet, irigységet Isten jóra
tudja fordítani: a csaló Jákóbból Izrael lesz, akinek a neve immár
„Isten harcosa”.</p>
<p>De ne szaladjunk előre: nézzük meg közelebbről, ki is volt ez a
Jákób.</p>
<p>Ez az elsőszülöttségi jogot irigyelte meg Jákób a bátyjától,
Ézsautól. Az ügyeskedő Jákób kétszeres csalást követett el: jól tudjuk,
hogy a könnyelmű, vadászatból hazatérő Ézsautól egy tál lencséért
cserébe kicsikarta az elsőszülöttségi jogot.</p>
<p>Másodszor pedig, amikor a már vak apját, Izsákot megtévesztve,
kicsikarta az elsőszülöttségi áldást. Izsák megrendült, amikor
kitudódott a csalás, de az elsőszülöttnek járó áldás visszavonhatatlan.
Ézsau keservesen sírt, majd bosszút forralt arra, hogy megölje a
testvérét.</p>
<p>Rebeka azonban ezt tudtára adta Jákóbnak, és bátyjához, Lábánhoz
küldte őt. Izsák most már tudatosan adhatta neki az áldást. Az első
áldás az ellopott elsőszülöttségi áldás volt.</p>
<p>A második áldást Izsák Jákób útra indulása előtt adja; ez már a
csalónak adott valódi atyai áldás: „A mindenható Isten pedig áldjon meg,
szaporítson és sokasítson meg téged, hogy népek sokasága támadjon
belőled! Adja neked Ábrahám áldását, neked és utódaidnak veled együtt,
hogy birtokba vedd ezt az országot, ahol jövevény vagy, amelyet
Ábrahámnak adott az Isten.” (1Móz 28,3–4).</p>
<p>Ez a háttere a mai igénknek. Jákób életének első felével, a
fiatalkorával ismerkedünk meg. Mit mondhatunk el Jákóbról? Kétségtelenül
egyéniség: nyugtalan, az ambícióit eltitkoló, ügyeskedő fiatalember, az
anyja kedvence. Végső soron kicsit olyan, mint mi vagyunk: ambícióink
vannak, ügyeskedünk, sőt, ha kell, nemcsak másokat, hanem magunkat is
becsapjuk, hogy mi olyan jók vagyunk.</p>
<p>Ez a fiatalember feszült, és menekül a bátyja haragja, gyilkos
szándékai elől. De biztos, hogy csak Ézsau bosszúja elől menekül?
Bármennyire is támogatta anyja, s bármennyire is – mégiscsak övé lett az
Izsáktól kapott atyai áldás – Jákóbnak tudnia kellett, hogy bűnt
követett el, s ezért a lelkiismeret-furdalása miatt talán Isten elől is
menekül, miközben Hárán felé igyekszik.</p>
<p>Jákób a tusakodó ember: még nem az angyallal (Istennel), hanem
önmagával tusakodik. Az oltár előtt felolvasott igében hallottuk Pál
apostol szavait: „Mert a test kívánsága a Lélek ellen tör, a Léleké
pedig a test ellen; ezek viaskodnak egymással, hogy ne azt tegyétek,
amit szeretnétek.” A lelkiismeret-furdalás mindig a test és a lélek
viaskodása.</p>
<p>A nap lement, a bizonyára elfáradt Jákób egy követ tett a feje alá,
elalszik és álmot lát.</p>
<p><strong>II. Jákób álma</strong></p>
<p>Mi is az álom?</p>
<p>Irodalmárok, pszichiáterek és más lélekelemzők sokat foglalkoznak az
álmok jelentőségével és jelentésével. Az álmokban a visszafojtott
félelmeink és örömeink jelennek meg. Az egyik nagyapám még nyolcvanéves
korában is az érettségivel álmodott. Vannak frusztrációs és katartikus
álmok. Sokszor furcsákat álmodunk, és jól tesszük, ha legyintünk, és
azokat gyorsan elfelejtjük.</p>
<p>Engedjék meg, testvérek, hogy elmeséljem egy, talán négy‑öt évtizede
lezajlott álmomat.</p>
<p>Ez az álom is feszültséggel, izgalommal kezdődött. Egy tornateremben
voltam, és valaki nagyon kergetett. Lehet, hogy ember volt, lehet, hogy
majom. Menekültem mindenfelé, amilyen gyorsan csak tudtam, de az
ember‑majom egyre közelebb került hozzám. Emlékszem, még egy bordásfalra
is gyorsan felmásztam, amikor utolért, és megérintett a majom. „Jaj
nekem, elvesztem” – mondtam magamban. Erre a majom, ahelyett, hogy
bántott volna, előhúzott egy cédulát, és azt mutatta meg nekem. A
cédulára pedig ez volt írva: „Isten ma neked is megbocsát!” Hát, a
félelemből így lett katarzis, amikor felébredtem.</p>
<p>Igen, az álmok, bár sokszor értelmetlenek, de elképzelhető, hogy
szimbolikus üzenetet hordoznak. Az álom olyan, mint egy szimbólum, amely
értelmezésre késztet. Sok bibliai szereplő lát egy‑egy különös álmot, és
álomfejtőkkel is találkozunk. József nemcsak álmodott, hanem a fáraó
álmát is megfejtette, és ezért lett Egyiptom második embere. Dániel a
babiloni király, Nabukodonozor álmát fejtette meg, és az álmai
látomásokat is tartalmaztak. Mária jegyesét, Józsefet is angyal
figyelmeztette, hogy meneküljenek Egyiptomba. Folytathatnánk sorolni a
bibliai álmok és álmodók sokaságát.</p>
<p>Most azonban Jákób álmára figyeljünk! Négy mozzanatot figyelhetünk
meg ebben az epizódban: Jákób álmában először lát; az álmában hall;
felébred és levonja a tanulságot; fogadalmat tesz és imádkozik.</p>
<p>Jákób álmában a föld és az ég között egy lépcsőt – korábbi fordítások
szerint létrát, lajtorját – lát, amelyen angyalok mennek fel és lefelé.
És akkor hallja az Úr hangját:</p>
<p>„Én vagyok az Úr, atyádnak, Ábrahámnak Istene és Izsáknak Istene! Ezt
a földet, amelyen fekszel, neked adom és a te utódaidnak. Annyi utódod
lesz, mint a föld pora, terjeszkedni fogsz nyugatra és keletre, északra
és délre, és általad nyer áldást, meg utódod által a föld minden
nemzetsége. Mert én veled vagyok, megőrizlek téged, akárhová mégy, és
visszahozlak erre a földre. Bizony, nem hagylak el, amíg nem teljesítem,
amit megígértem neked.”</p>
<p>Micsoda meglepetés ez az álom: akitől ő menekül, akitől fél, ugyanazt
az ígéretet kapja, amelyet Ábrahám, Izsák, majd amelyet a csalás révén ő
is megszerzett. Mintha ő is ezt hallaná: „Isten ma neked is
megbocsát!”</p>
<p>Hát erre nem számított Jákób: hogy Isten megerősíti az ő csalással
szerzett áldását. Döbbenetes ez a hármadik áldás! Milyen félelmetes,
váratlanul megszólaló, váratlan, meg nem érdemelt ígéretet mondó ez az
Isten: „Bizonyára az Úr van ezen a helyen, és én nem tudtam!” Félelem
fogta el, és így szólt: „Milyen félelmetes ez a hely! Nem más ez, mint
Isten háza és a menny kapuja.”</p>
<p>A vallástörténészek azt mondják, hogy az Istennel való találkozás
egyszerre félelmetes és csodálatos.</p>
<p>Istenélmény</p>
<p>Jákóbnak ez az első istenélménye! Volt-e már nekünk is személyes
istenélményünk? Az Istenélmény több mint sok teológia, vagy akár a
prédikáció: Túróczy Zoltán, a többször is félreállított püspök, így írt
erről:</p>
<p>„Gyönyörű szép verseket írtak a szerelemről, szép nagy albumokat
állítottak ki a világ nagy szerelmeiről. Ezeket lehet olvasni, tanulunk
valamit belőlük is, és meg lehet ismerni ezekből a szerelem titkaiból
valamit. De ha egy tizenhat éves kamaszra ránevet egy kócos csitri, és
ez felmelegíti a szívét, ebben a közvetlen élményben többet él át a
szerelemből, mint a könyvekből. Egy közvetlen átélés többet ér, mint
ezer tudományos értekezés. … Isten egyetlen simogatása, szeretetének
egyetlen gyöngéd, kedves jele többet ér, mint ezer kötet teológia az
Isten igazságáról és a Biblia tudományáról.”</p>
<p>Nekem tizenhárom éves koromban volt egy istenélményem: beteg voltam
és nagyon szenvedtem. És akkor, az éjszaka közepén a lelkem mélyéből
felkiáltottam: „Istenem, segíts meg!” És ekkor hirtelen elmúlt a
fájdalom, és valami fantasztikus békesség lett úrrá rajtam. Szójátékkal:
az Úr lett Úrrá rajtam, az ő áldása gyógyított meg!</p>
<p>Végül Jákób rádöbben, hogy „nem más ez, mint Isten háza és a menny
kapuja”, cselekszik, majd fogadalmat tesz: A követ, amely a feje alá
volt, fölállította szent oszlopként, és olajat öntött a tetejére. Azután
elnevezte azt a helyet Bételnek – azelőtt Lúz volt annak a városnak a
neve. És ilyen fogadalmat tett Jákób: „Ha velem lesz Isten, és megőriz
ezen az úton, amelyen most járok, ha ad nekem ételül kenyeret és
öltözetül ruhát, és épségben visszatérek apám házába, akkor az Úr lesz
az én Istenem. Ez a kő pedig, amelyet szent oszlopként állítottam föl,
Isten háza lesz, és bármit adsz nekem, a tizedét neked adom.”</p>
<p>A város neve Lúz, a Bétel pedig azt jelenti: Isten háza. Jákób
jellemfejlődésének fontos állomása volt ez. Nem az apjától, hanem a
Teremtő Istentől kap áldást. Ő ezt az áldást most még csak ízlelgeti,
tanulja, de az élete végén ő lesz az, aki mind a 12 fiát, a 12 törzset
áldásban részesíti. A Genezis könyvének utolsó előtti fejezetében, 1Móz
49-ben halljuk a gyönyörű áldásokat! Nekünk is érdemes otthon többször
elolvasni.</p>
<p>Nem tudom, hogy észrevettük-e, kedves testvérek, hogy az ének, amit
az igehirdetés előtt énekeltünk:</p>
<p>„Hadd menjek Istenem, mindig feléd” éppen az igénk szavairól, Jákób
álmáról, Istennel való találkozásáról szól. Temetéskor szoktuk ezt
énekelni, dehát az Istennel való találkozásra nemcsak a temetéskor lehet
gondolni.</p>
<p>Az Istentől menekülő, de az Istent kereső ember istenélményéről szól
ez a hálaének:</p>
<pre>
Ha este száll reám, S csöndes helyen
Álomra hajtanám Fáradt fejem:
Nem lesz, hol nyughatom,
Kő lesz a vánkosom,

De álomszárnyakon Szállok feléd.

Szívemtől trónodig – Mily szent csoda!
– Mennyei grádicsok Fényes sora.
A szent angyalsereg Mind nékem integet.
Ó, Uram, hadd megyek Én is feléd!

Az álom s éj után Kél újra fény,
Új hittel a követ Megáldom én.
Templommá szentelem, Hogy fájdalmas szívem,
Uram, hozzád vigyem, Mindig feléd!
</pre>
<p><strong>III. Mit jelent ez nekünk ma, keresztények számára?</strong></p>
<p>Bármennyire is fontos az istenélmény, az Istennel való személyes
találkozás, ez a történet nemcsak egy nyughatatlan lélek istenélményéről
szól. Ez a történet egyúttal hitvallás is. Nemcsak a mi hitvallásunk,
hanem Jézus Krisztusé.</p>
<p>Mert Jézus Krisztus János evangéliuma elején önmagára vonatkoztatja
ezt az igét: „Bizony, bizony, mondom nektek: meglátjátok a megnyílt eget
és az Isten angyalait, amint felszállnak, és leszállnak az Emberfiára.”
(Jn 1,51)</p>
<p>Jákób Jézus Krisztusról álmodott. Ő a létra. Ő köti össze a mennyet
és a földet. Isten kettéhasította az eget, és a Fiát a földre küldte,
hogy a tőle elidegenedett embert a saját képére visszaszeresse. Az ember
engedetlensége, irigysége miatt szakadék keletkezett Isten és az ember
között.</p>
<p>Ezt a szakadékot egy különös híd köti össze: ez pedig Krisztus
keresztje, az értünk hozott áldozata. Nevezhetjük létrának, lépcsőnek,
lajtorjának: Isten lejött közénk, közöttünk élt, szolgált, tanított,
gyógyított, és meghalt értünk. Golgota pillanatában kettészakadt a
kárpit, amely elválasztotta a templomban a Szentek Szentjét a templom
többi részétől.</p>
<p>Krisztus halálával nincs szükség emberi áldozatokra, mert Ő hozott
áldozatot. Immár nincs akadály ember és Isten között, eljött a
szabadság, leomlott a fal.</p>
<p>A mai igénk több mint egy szép Istenélmény története, amely oly sok
költőt és festőt is megihletett. Ez az ige evangélium: a hozzánk lejött
Krisztusról szól, aki köztünk élt, tanított, gyógyított, meghalt,
feltámadott, majd visszatért oda, ahonnan lejött – a mennybe, a
grádicsokon. Tőle kapunk békességet, nyugalmat, erőt.</p>
Ezért énekelhetjük most is, mindig, továbbra is:
</p>
<pre>
Csillagvilágokat elhagyva már,
Elfáradt lelkem is hazatalál.
Hozzád ha eljutok, lábadhoz roskadok,
Ott majd megnyughatom örökre én!
</pre>
<p>Ámen</p>
