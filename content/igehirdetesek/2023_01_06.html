<h3>Igehirdetés 2023.01.06.</h3>
<h4>Ének: 185, 186, 115</h4>
<h4>Oltár előtti lekciók:  Ézs 60,1-6; Ef 3,1-7</h4>
<h4>Textus: Jn 8,12 </h4>

<p style="font-weight: bold;">
    Jézus ismét megszólalt, és ezt mondta nekik: Én vagyok a világ
    világossága: aki engem követ, nem jár sötétségben, hanem övé lesz
    az élet világossága.
</p>

<p>
    Volt egyszer egy messzi-messzi ország, és ott élt egy hatalmas,
    nemes szívű, igazságos király. Mivel élete a végéhez közeledett,
    el kellett döntenie, hogy a három fia közül melyiknek adja az
    országát. Maga elé hívatta hát őket, és így szólt: – Kedves fiaim,
    mivel mindhármatokat egyformán szeretlek, próba elé állítalak
    benneteket. Ez majd segít eldönteni, hogy melyikőtök kormányozza
    halálom után az országot. A feladat, amire kérlek benneteket, a
    következő. A palotám báltermét pirkadattól éjfélig meg kell
    töltenetek színültig valamivel, akármivel. Akinek ez sikerül, az
    kapja meg a koronámat és a királyságomat. Kezdd te, kedves
    legidősebb fiam! A legidősebb fiú gondolkodott, és mivel a
    környéken jó sok homok volt, azt gondolta ki, hogy majd színültig
    megtölti azt a báltermet homokkal. Nosza, hozzá is látott, száz
    szolga lapátolta, talicskázta vele a homokot, hordták pihenés
    nélkül, szakadatlanul dolgoztak pirkadattól éjfélig, ám hiába, a
    terem még csak félig sem telt meg. A középső fiú úgy gondolta,
    szénával próbálkozik, hisz aratás volt, rengeteg a széna, hátha
    azzal sikerül megtölteni a termet a padlótól a mennyezetig. Neki
    is száz szolga segített, hordták, hányták, vasvillázták, cipelték
    a szénát, izzadtak a melegben, ám a pirkadattól éjfélig tartó
    kemény munka eredményeképp a terem még így is csak kétharmadáig
    telt meg. A legkisebb fiú következett. Pirkadatkor leült a
    bálterem közepére, a földre, és nem csinált semmit. Egész nap csak
    ült és mosolygott. A testvérei elhűlve kérdezték, hogy akar így
    megfelelni a próbán, de ő nem szólt semmit, csak derűsen
    üldögélt. Amikor elérkezett az éjfél, és jött a király, hogy
    megnézze, mit végzett a legkisebb fia, a fiú a bálterem közepén
    ülve elővett egy mé­csest és meggyújtotta. A mécses fénye egy
    szempillantás alatt betöltötte a báltermet, a padlótól a
    mennyezetig világított, a leg­távolabbi sarkocskába és zugba is
    jutott a fényből. A király szívét mérhetetlen melegség töltötte
    el, és így szólt: – Fiam, látom, hogy nemcsak okos vagy, hanem a
    szíved is teli van szeretettel, alázattal és
    bölcsességgel. Kívánom, hogy királyságod alatt a Fény vezéreljen
    az uralkodásban! Így a legkisebb fiú kapta meg a koronát, és
    igazságos, bölcs, nemes királya lett a virágzó országnak, olyan,
    akit mindig a világosság vezetett.
</p>
<p>
    Vízkereszt ünnepének görög neve: hé héméra tón fóton = a fények
    napja. Már túl vagyunk a mélyponton, érzékelhetően hosszabbodnak a
    nappalok. A karácsony körüli meghitt ünnepi fényeket, az otthonok
    gyertyafényeit felváltja a külső világosság. Mintha csak azt
    üzenné: Ébresztő! Itt a reggel! Bújjatok elő a visszavonultságból!
    János evangéliuma Jézusnak sok fénnyel, világossággal kapcsolatos
    üzenetéről tudósít. Ő a világ világosságaként érkezett meg
    közénk. De nem egy hirtelen felkapcsolt vakító reflektor fényével,
    sem úgy, mint amikor hirtelen felrántják reggel a függönyt, és az
    árnyék után elvakít minket a ránk zúduló fény.  Az evangélium
    bevezetője azt mondja róla: Az Ige testté lett … az Ige volt az
    igazi világosság, amely megvilágosít minden embert. Közénk
    érkezett, hogy betöltse maga körül a teret. A mai nap evangéliuma
    nem szerepel az olvasmányok között, csak a kezdő énekkel idéztük
    fel a napkeleti bölcsek történetét. Hogy királyok lennének ők, azt
    Ézsaiás királyok hódolatáról szóló próféciájának áthallása ültette
    a köztudatba, és gazdag ajándékaik is ezt látszanak igazolni. A
    történet másik királya Heródes, aki az erőszakra alapozta
    hatalmát. De az igazi kérdés Jézus királysága. Király vagy te? Te
    vagy a zsidók királya? Ki vagy te? Ez a kérdés végigvonul az egész
    evangéliumon. Jézus válasza erre: “Az én országom nem e világból
    való: ha ebből a világból való volna, az én szolgáim harcolnának,
    hogy ne jussak a zsidók kezére.”
</p>
<p>
    Mai igénk pedig mindenkori hallgatói felé, így felénk is fordítja
    a kérdést: Kicsoda Ő nekünk? És kik vagyunk mi neki? Befogadói,
    követői vagyunk-e ennek a világosságnak? Jézus fenti szavai a
    jeruzsálemi templomban hangzottak el. A fejezet elején arról
    olvashatunk, hogy kora reggel bement a templomba, és “az egész nép
    hozzásereglett”. Vonzása megtöltötte a teret emberekkel. Tele lett
    a csarnok a sokasággal, akik hozták magukkal Isten utáni vágyukat;
    gondjaikat, betegségeiket, félelmeiket; kíváncsiságukat és
    kérdéseiket; lelkesedésüket és Jézusba vetett reménységüket. Velük
    együtt ezekkel telt meg a tér. Aztán megérkeztek az e világból
    valók is, akik erővel építik hatalmukat, talán száznál is több
    szolgát rendelnek maguk mellé: az írástudók és a
    farizeusok. odavezettek egy asszonyt, akit házasságtörésen értek,
    és középre állították. Általuk pedig kezdett megtelni a tér
    váddal, haraggal, provokációval; szorongással, bűntudattal és
    feszült várakozással.  Gondolatban talán már markolták is az
    ítéletvégrehajtás kemény köveit. Jézus pedig csak ült középen, nem
    csinált semmit, csak csöndben lehajolva írt a porba. Amikor pedig
    számon kérték, miért nem mond már valamit, meggyújtotta az
    irgalmas szeretet kis mécsesét, s így szólt: “Aki bűntelen
    közületek, az vessen rá először követ.” Akkor meghátrált és
    kivonult a vád és harag sötétje, hogy átadja helyét a megbocsátás
    világosságának. Így lett ott a világ világosságából - ami még
    lehetne akár egy uralkodói program is - egészen személyes belső
    erő: az élet világossága. Így érkezik hozzánk is, hogy ne csak
    külső szemlélői legyünk megjelenésének, hanem kijelentse magát
    egészen személyesen nekünk, megváltoztassa életünket bűnbocsátó
    irgalmával.
</p>
<p>
    Ahogyan a mesebeli öreg király szíve átmelegedett, úgy járja át ma
    a mi szívünket is Jézus világosságának öröme és békessége. Mert
    ugyan tapasztaljuk, hogy a sötétség mindig igyekszik teret
    hódítani, maga mögé állítja szolgái seregét, mégsem képes arra,
    amire a világosság, hogy betöltse életünk minden zugát.
</p>
<p>
    Imádkozzunk!
    <br>
    „Te vagy a fény a szívemben Jézus, add, hogy ne szólhasson bennem
    a sötét. Krisztus, jöjj, te vezess utadon.”
</p>
