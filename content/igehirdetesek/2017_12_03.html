<h3>Igehirdetés 2017. december 3.</h3>	
<h4>Oltár előtti lekciók: Jer 23,5-8; Róm 13,11-14</h4>
<h4>Az igehirdetés alapigéje:Lk 3,1-6</h4>
<p>Göröngyöket egyengetni öröm. Öröm tavasszal, amikor a felszántott/felásott föld
    nagy goromba rögeinek seregét szétveri, majd szelídre fésülgeti a szántó-vető
    ember szerszáma, hogy aztán a kényes kis vetőmagok kényelmesen
    elhelyezkedhessenek, s várhassák a csodát: a felfakadó élet útnak indulását.
    Göröngyöket egyengetni öröm a majdani templom helyén, amikor a munkagépek
    már összegyűjtötték, konténerekbe rakták és elszállították a szeméthegyeket,
    legyőzték a sártengert. Öröm volt összeszedni a maradék szemetet, szeretettel
    elsimítani az egyenetlenségeket, elteríteni a murvát, kört alkotva, kézen fogva
    imádkozni az Úrtól tanult imádságot. Öröm volt elfáradni, hogy pár nap múlva a zord
    hideg ellenére mégis megenyhülő, kíméletes esti időben átélhessük a csodát -
    valahogy ott is az útjára indult élet csodáját.
</p>
<p>
    “Készítsétek az Úr útját, egyengessétek ösvényeit. Minden völgyet töltsetek fel,
    minden hegyet és halmot hordjatok el. Legyen a görbe út egyenessé, a göröngyös
    simává, és meglátja minden halandó az Isten szabadítását.”
</p>
<p>
    Göröngyöket egyengetni valójában nagyon fáradságos is lehet. A szántóvető ember
    tudna erről mesélni. A göröngy piszkos, ragacsos, vagy éppen keményre szárította a
    forróság. Talán épp nem ereszti áttörni a kis csírát. De a szántóvető ember mégsem
    adja fel, hiszen onnan származik az élet, hiszen másképp maga is éhen halna.
    Amikor a szerszámot felemeli, nem lehet, hogy csak a rögöt lássa maga előtt. Látnia
    kell már előre a sarjadó vetést, az érlelődő termést. Uganúgy a látványterv az épület
    majdani helyére illesztve mutatja, mi az, ami itt éppen elindult.
    Készítsétek az Úr útját!
</p>
<p>
    Utakról is van friss közös élményünk: a tegnapi adventi esten Jeszenszky Péter
    számolt be különleges útjáról, a futva megtett több, mint 810 km-ről. Elmondta, hogy
    az eredeti elgondolás szerint Wittenbergből indult volna kis csapatával, hogy
    megtegye az utat Budapestig, jelképezve ezzel, hogy a valaha Wittenbergből indult
    reformáció tanítása megérkezett hozzánk. Végül mégis a fordított útirány mellett
    döntöttek, hogy majd a kinti magyar napokra érkezzenek meg. Visszatekintve érezte
    meg, milyen jó is volt ez így: otthonról elindulva, áldással föltarisznyázva, az
    otthoniak szeretetétől kísérve megtenni a távot.
</p>
<p>
    Adventi feladatunk az Úr útját készíteni. Azt az utat, ami nem a mi utunk, ahogy azt
    már annyiszor hallottuk Ézsaiás tolmácsolásában. Hogyan lehetséges mégis ez?
    Göröngyöt, sarat, görbe utat találhatunk eleget. Olyasmit, ami akadályoz, ami
    félrevezet, nehezíti a haladást, amitől talán orra is bukunk. Néha nehezebbnek is

    tűnhet ezeket a “rögöket” félrehordani: az önzés, szeretetlenség, hatalomvágy,
    bántások, meg nem értés buktatóit. Vagy máskor kiegyenesíteni a mohóság, gőg,
    becstelenség, vagy épp a félelem görbe útjait.
</p>
<p>
    Azt gondolom, itt sem mindegy, honnan indulunk. A bábeli torony építői el akartak
    jutni Isten magasságába, hogy onnan kiindulva járhassák a dicsőség útját. Istentől
    akartak indulni, bele a világba. Erre is vonatkozhat Ézsaiás intelme. Ez nem nekünk
    való út. Nem indulhatunk az utunk túlsó végéről. Otthonról kell elindulni. Onnan,
    ahova Isten helyezett bennünket. Ahol talán rögös és sáros az út, de mégis,
    ahonnan szeretet és áldás kísér minket. Ez a szeretet és áldás többet ér mindenfajta
    diadalmenetnél. Biztató lehet Joseph Tolliet verse:
</p>
<pre>
Az éjszaka végén nem éjszaka van, hanem hajnal.
A tél végén nem tél van, hanem tavasz.
A halál után nem halál van, hanem élet.
A bizonytalanság végén nem kétségbeesés van, hanem reménység.
Az emberi lét végén nem ember van, hanem az Istenember.
Az ádvent végén nem a várakozás van, hanem a karácsony.
</pre>
<p>
    A címét szándékosan a végére hagytam: “Közeleg az Úr”
    Hiszen amikor az életünk problémáinak megoldásához, nehézségeinek
    leküzdéséhez hozzákezdünk, akkor az iménti mondatok amolyan olcsó vigaszként
    hatnak. Csak arra elegek, hogy azt gondoljuk: valahogy el kell vergődni a végéig. De
    advent, az Úr érkezése arra biztat bennünket, hogy amint a földműves az érett
    termést, úgy mi az érkező Krisztust lássuk magunk előtt már az utunk elején, röggel,
    sárral bajlódásunk idején. Jézus a dicsőség felől indul, mennyei otthonából felénk az
    Ő útján. Azért jön, hogy egybeérjen ez a kettő. Ő járja a mi egyszerű utunkat,
    fájdalmas utunkat, halálos utunkat, hogy végül elvezessen dicsőséges otthonába,
    ahol áldás és szeretet vár minket.
</p>
