<h3>Igehirdetés 2017. július 9.</h3>
<h4>Oltár előtti lekciók: 1 Móz 50,15-21; Róm8,18-23</h4>
<h4>Az igehirdetés alapigéje: Lk 6,36-42</h4>
<p>
    Az elmúlt héten Keszőhidegkúton táboroztunk gyülekezetünk iskolásaival, fiataljaival, valamint csatlakoztak hozzánk néhányan a helyi, Tolna megyei kis faluból is néhányan. A táborunk témája a Reformáció volt, ahol a gyerekek megismerték fő vonalaiban Luther életét, a Reformáció eseményeit, illetve a reformáció folyamatát elindító gondolatokat. Nem maradhatott ki természetesen reformátorunk lelki vívódásainak alapkérdése sem: „Hogyan találok irgalmas Istent?”
</p>
<p>
    Ahogy a mai igét elolvastam, az a meglepetés ért, hogy ezekből a mondatokból szinte elénk toppan az irgalmas isten: „Legyetek irgalmasok, amint a ti Atyátok is irgalmas!” Hogyan találok irgalmas istent? Hogyan találhatnék másmilyen Istent, mint irgalmasat? Hiszen Istentől nem választható el az irgalmassága. Ha egyáltalán a valóságos Istenre találok, , ha megtalálom Őt, akkor csakis az irgalmas Istent találhatom meg. A fenti mondat nemcsak azért meglepő, mert az isten, akit olyan lelki vívódásokon keresztül keresett Luther, és akit sokszor mi is hasonlóan nélkülözünk, vagy kutatunk életünkben, úgy bukkan fel, mintha csak szembe jönne bevásárláskor az utcán, hanem mert úgy tűnik, visszafordul felénk a kérdés. Mintha Isten is hasonló dolgokon töprengene: „Hogyan találok irgalmas embert?” 
</p>
<p>
    Ugyancsak a friss tábori élményekhez kapcsolódóan gondolkoztam el újból azon, amit az ember persze tud, de most újra kirajzolódott előttem, hogy mennyi féle dolog vezeti az ember szavait, tetteit. Meghatározóak a velünk született ösztönök, például az éhség. Tanítani kellett, hogy megvárjuk, amíg minden az asztalra kerül, imádkozunk, más is merített, sőt, hogy nem mindig nekem kell elsőként szedni. Ezek apró nevelési dolgok. Mégis, mennyire irgalmatlanná tud tenni felnőtt embereket is az ösztönök vezérelte élet. Ha a létfenntartás ösztöne veszi át az uralmat, akkor is, mikor már bőven megvan minden szükséges, az önzés korlátokat nem ismerő erőszakos formái bontakoznak ki világméretekben. Ugyanakkor kiszolgáltatottakká válnak a másik oldalon a puszta létükért küzdők. Hol van olyankor az irgalmas ember?
</p>
<p>
    Megahatározóak az életünkben az írott és íratlan szabályaink is, a kialakult szokások. A táborban tanulni kellett azt is, hogy a helyi gyerekek és a velünk érkezettek megszokásait is összehangoljuk. Aki otthon érzi magát, az is vegye komolyan a táborunk rendjét, ne legyenek külön útjai, amikor közös a programunk. Azt gondolom, ez is leképezi kicsiben a felnőttek világát. Nem kell nagyon taglalni, mennyi baj forrása, ha ki-ki a saját érdekeit, kényelmét, megrögzött szokásait helyezi mindenek elé munkahelyen, családban, vagy akár országokat, világot érintő dolgokban.
</p>
<p>
    A táborban öröm volt látni, hogy a rövid öt nap mi mindenre volt elég, mennyi mindennel gazdagodott a kis közösség, akár ezeken a „tanulásokon” keresztül is. Jó volt megélni, hogy végül örömöt, és nem kényszert jelent figyelni egymásra, és alkalmazkodni egymáshoz. Hiszen az említett példák csak egyes esetek voltak, s a gyerekek, fiatalok leginkább a szeretetüket, vidámságukat, segítő készségüket hozták magukkal és sugározták tovább egymás felé. (Meg a felnőttek is.)
</p>
<p>
    Hisszük, közöttünk volt az a Mester is, akinek tanítását, útmutatását követtük, s akinek intelme mai igénkben így szól hozzánk: „Nem feljebbvaló a tanítvány a Mesterénél.” Jézus idején a rabbik köré úgy gyülekeztek a tanítványaik, hogy ki-ki választott magának tanító mestert, akitől tanulni akart, majd később maga is rabbivá válhatott. Korunk tudományának művelői szintén arra törekednek, hogy minél szélesebb körű ismeretekre tegyenek szert. Ha nem haladná meg az utódok tudása az elődökét, nem volna fejlődés. Jézus azonban másféle kapcsolatra gondolt. Éppen azt a megromlott Isten-ember viszonyt állítja ezzel helyre, ami az embernek az Isten rangjára vágyásából adódóan szenvedett törést már a kezdet kezdetén. Jézus azt a bizalmi kapcsolatot akarja tanítványaival helyre állítani, ami csakis Vele lehetséges. A Mester több és más, mint minden földi tanító. Ő nem válik meghaladottá, s az ismeret, amit átad, inkább bölcsesség, mely az életünk lényegét ragadja meg. János evangéliumában ezt olvassuk: „Nem ti választottatok engem, hanem én választottalak titeket arra, hogy elmenjetek, és gyümölcsöt teremjetek.”
</p>
<p>
    Ilyen gyümölcs az irgalmasság is. Miféle gyümölcs ez?  Talán túl egyszerű, majdnem hitvány gyümölcsnek is érezzük néha. Ahogy az előbbi példák is nagyon egyszerűek, mégis azért mondtam el őket, mert magam is rácsodálkoztam, milyen nagy dolgok múlnak rajtuk.  Hasonlóan vagyunk néha az irgalmasság követelményével, mint Naámán, aki poklos lett, s elment Elizeushoz, hogy meggyógyítsa. Úgy gondolta, vagyonával minden drága gyógymódot meg tud majd fizetni. Ám Elizeus nem tartott igényt a pénzére, s a gyógymód is nagyon egyszerű volt: „Fürödj meg a Jordánban!”. Naámán majdnem elszalasztotta a gyógyulás lehetőségét, mert lebecsülte, amit a próféta várt tőle.
</p>
<p>
    Jézus is egyszerű dolgot kér tőlünk: irgalmasságot. Ez nem a karrierépítés eszköze. Lehajolás, nem nagyobbnak lenni a Mesternél… Mégis, ha vállalkozunk rá, hogy elinduljunk ezen az úton, az egyszerűsége után rácsodálkozunk annak magasztosságára is. Hiszen földi karrier helyett annál sokkal magasabbra, az üdvösségre vezet. Útjelzői pedig: Ne ítélj! Ne kárhoztass! Bocsáss meg! Súlyos szavak ezek. Hatásaikban olyanok, mint az előbb említett ösztönök vezérelte élet. Ahol mindenki fölfelé kapaszkodik valamiféle vegetatív szinten, s közben egyre mélyebbre süllyed. Ugyanide vezet a könyörtelen ítélkezés, kárhoztatás, a megbocsátásra való képtelenség.
</p>
<p>
    Legyetek irgalmasok! Az irgalmasság latin szava: miserecordia, és a német Barmherzigkeit egyaránt magában foglalja a szív megnevezését. A felszólítás tehát a szív szava. Nem lealázkodás, nem negatív karrier, hanem szabadság arra, hogy jó szívvel adjunk materiális, szellemi és lelki javainkból jól megnyomott, megrázott, megtetézett mértékkel, mint akik azt magunk is kaptuk. Ha már a tábori asztallal kezdtem, hadd utaljak ismét arra. Az étkezést kezdő énekünkben ezt énekeltük: „De a szívünk vágyakozva azért sóhajt tefeléd: Engedd, Jézus, megízlelnünk örök élet kenyerét.” Az irgalmas Istenre rátalálva Luther is ezt élte át: a kárhozat félelme helyett Isten szeretetének örömét.
</p>
<p>
    Végül hadd idézzem az Újragondoló blog egy gondolatsorát:
</p>
<pre>
A félelem azt mondja: szerezd meg.
A szeretet azt mondja: várd meg.
A félelem azt mondja: vedd el.
A szeretet azt mondja: add oda.
A félelem azt mondja: elveszítheted.
A szeretet azt mondja: szabad vagy.
A félelem azt mondja: bizonyíts.
A szeretet azt mondja: elfogadlak.
A félelem azt mondja: védd magad.
A szeretet azt mondja: biztonságban vagy.
A félelem azt mondja: légy erőszakos.
A szeretet azt mondja: ölelj.
A félelem azt mondja: húzz hasznot.
A szeretet azt mondja: mindenem a tiéd.
A félelem azt mondja: taszítsd el.
A szeretet azt mondja: engedd közel.
A félelem azt mondja: becsap!
A szeretet azt mondja: megbízom benned.
A félelem azt mondja: igazam van.
A szeretet azt mondja: igazad van.
A félelem azt mondja: ne szeress.
A szeretet azt mondja: ne félj.
</pre>
