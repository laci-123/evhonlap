<h3>Igehirdetés 2022.10.02.</h3>
<h4>Ének:  45, 9, 332, 88, 311,11</h4>
<h4>Lekciók: Ef 3,13-21; Lk 7,11-17</h4>
<h4>Az igehirdetés alapigéje: Ézs 38,9-16</h4>

<pre>
“Megszülettünk hirtelen, 
egyikünk se kérte.
Kérve kérünk, szép jelen:
meg ne büntess érte.
Kérünk, kurta pillanat,
ne vess tűzre, lángra,
szép olajfa-lomb alatt
várhassunk halálra.
Hadd teljék az életünk
– mint lehet – szelíden,
gyolcsban zengjük énekünk,
nem csalános ingben.”
</pre>
<p>
-írja Devecseri Gábor jól ismert versében. Sokatmondó a címe, amit nem
szoktak mindig emlegetni: ”Az egyes emberek dala együtt”. Egyénenként
annyira különböző emberek vagyunk. A létünkben mégis összetartozunk,
van valami közös mindannyiunk sorsában. Összekapcsol tér és idő,
kortársaink jelentik azt az emberi közeget, amiben élünk: ők a
jelenünk. A születéskor és a halálkor mindig találkozunk. Együtt
örülünk, egymást vigasztaljuk, és talán hasonló kérdéseket is
fogalmazunk meg. Persze ebben is, mégis, tudunk egészen különbözőek is
lenni. Sokszor kevés, hogy a jelenünket faggatjuk. Ilyenkor
megkérdezzük a múltunkat is, hogy értsük a jelent, és sejthessük a
jövőt.  Ezékiás király történetével találkozunk mai igénkben. Abban az
időben (Kr.e. 716-618) volt Júdea királya, amikor Asszíria már
elfoglalta Izraelt, az északi országrészt, és Júdeát is támadással
fenyegette. A háború árnyékában Ezékiás személyes élete is kritikus
állapotba került: halálosan megbetegedett. Egyénileg és a közösség
vezetőjeként is válságos volt a helyzete. Az Egyesült Államok korábbi
külügyminisztere, dr. Henry Kissinger, egyszer azt mondta a New York
Timesnak: „Nem alakulhat ki válság a jövő héten. Az ütemtervem már
betelt."
</p>
<p>
“A válság azonban jön, akár megengedi az időbeosztásunk, akár nem,
és néha úgy tűnik, hogy halmozódik is. Hogyan kezeljük ezt? Hogy az
élet mit tesz velünk, az attól függ, hogy mit talál bennünk. Nem a
válság teszi az embert; a válság megmutatja, hogy miből van az
ember.”-írta erről valaki.
</p>
<p>
Ezékiás királyról a korábbi fejezetekben azt olvassuk, hogy
folyamatosan konzultált Ézsaiás prófétával. Mondhatnánk: ő őszinte
hitből volt, ezt mutatta róla a háborús válság mércéje. Mindaddig -
uralma végéig - meg tudta őrizni országa függetlenségét, amíg Istenre
figyelve hozta meg döntéseit. Példaértékű volt ebben való hűsége. A
királyok könyve így tanúskodik erről: Azt tette, amit helyesnek lát az
Úr, egészen úgy, ahogyan ősatyja, Dávid tette.” Amikor ráköszöntött a
halálos betegség, a próféta hozta a hírt, hogy Isten döntött így a
sorsáról. Megrendítő képeket használ imádságában, amikor leírja,
miként élte át ezt a helyzetet.(11-12.v.)  Az az ember, aki eddig azt
kérdezte Istentől: “Mi az akaratod? Mit tegyek?”, és az Úr akaratát
követve soha nem érezte becsapva magát (nevének jelentése: JHVH az én
erőm), most így teszi fel a kérdést: “Mi az akaratod? Mit teszel
velem?” Az előző fejezetben azt olvassuk: “Arcát a fal felé fordítva
imádkozott az Úrhoz.” Nem duzzogva, vagy sértetten, hanem a külső
körülményeket figyelmen kívül hagyva most is csak Istenre figyelt.
“Ó, Uram, ne feledkezz meg arról, hogy én híven és tiszta szívvel
jártam színed előtt, és azt tettem, amit jónak látsz. És keservesen
sírt.” Isten pedig így válaszolt: “Meghallgattam imádságodat, láttam,
hogy könnyeztél. Ezért megtoldom napjaidat még tizenöt évvel.”
Ezékiás példája arra tanít minket, hogy milyen intenzív tevékenység,
komoly lelki munka a mélyről fakadó imádság; és mekkora belső utat
járunk be, míg megtapasztaljuk a különbséget aközött, hogy elfogadjuk
és véghezvisszük Isten akaratát, vagy elfogadjuk, hogy Ő vigye véghez
életünkben, vagy a környezetünkben az Ő akaratát. Hány féle színe van
az imádságunkban a “legyen meg a te akaratod”-nak! Vajon csupa jót hoz
ránk az Isten akarata? Vagy ő méri ránk a fájdalmat és a szenvedést
is? Legyőzheti valami más erő az Ő mindenkor jó akaratát?  Nekünk
pedig le kell győzni, vagy meg kell tagadni önmagunkat, hogy
elfogadjuk azt? Lehet-e alkudni Istennel? Mi lehet az alku tárgya?
Hogy miért pont itt, miért pont most, miért pont én, és meddig még?
</p>
<p>
Ordass Lajos azt írja az imádságról szóló könyvében: “Az Isten
akaratába való belenyugvás is lehet az imádkozás egyik célja. Mégpedig
áldott célja. Mert kevés diadal van, amely nagyobb és fontosabb, mint
amikor az ember önmagát győzi le. Ez hihetetlenül meg tudja erősíteni
az embert. Megfigyelhetjük ezt Jézus példáján. Amikor a gecsemánei
viaskodása után imádságából fölkelt, akkor ő nem volt összetörött
szegény ember, aki irgalomért, kíméletért könyörög ellenségei
előtt. Ellenkezőleg: Isten akaratának tudomásulvétele elégséges erőt
adott neki arra, hogy szenvedését - még a kereszt kínját is - zokszó
nélkül tudomásul vegye.”
</p>
<p>
Ám éppen Jézus szenvedése mutatja meg nekünk Isten akaratának irányát,
vagyis, hogy Ő az üdvösségre akar elvezetni minket. Ezért enged
időnként olyan küzdelmes utakra, ahol néha vele magával is meg kell
küzdenünk. Ahogy Jákób küzdött a Jabbók folyónál, hogy csalóból az
áldás hordozója lehessen; ahogy a sziroföníciai asszony nem tágított
Jézustól, míg meg nem gyógyította beteg lányát, hogy hite mindannyiunk
előtt példává lehessen. Ezek a példák - Ezékiást is ide számítva -
bátorságot is adnak az imádkozásra. Isten nem tartja illetlennek a
szavainkat, oda nem valónak a kéréseinket. Sőt, amikor Jézus a
Szentlélek ajándékát ígéri, így biztatja tanítványait: “amit csak
kértek majd az én nevemben, megteszem, hogy dicsőíttessék az Atya a
Fiúban; ha valamit kértek tőlem az én nevemben, megteszem.” (Jn 14)
Máté evangéliuma szerint pedig: “Amit hittel kértek, megkapjátok.”
(21.f.) Kérjük Isten Szentlelkét, hogy Ő vezessen minket
imádságainkban. Tegyen minket türelmessé, kitartóvá a könyörgésben,
állhatatossá a hálaadásban, figyelmessé, hogy ne csak mondjuk a
magunkét, hanem nyitott szívvel várjuk Isten válaszát.  “Mi az
imádság? Az a pillanat, amikor a háborgó tenger mélyére tekintve
feltárulnak önmagunk előtt is szívünk legmélyének titkai. De feltárul
Isten irgalmas szívének titka is, és ez a kettő találkozik.”
</p>
<p>
Ámen
</p>
<p>
Imádkozzunk!  Áldunk téged mindenható Istenünk, hogy mint mennyei
Atyánkat szólíthatunk meg téged. Köszönjük, hogy nálad nincs sem
alkalmatlan idő, sem oda nem illő téma az imádkozásra. Köszönjük,
Jézusunk, hogy te magad is könyörögtél értünk, táplálod örömünket és
békességünket, hordozod fájdalmainkat. Kérünk, Szentlélek Isten:
ébressz bennünk naponként vágyat, hogy megszólítsunk téged, ne engedd,
hogy megfáradjunk, vagy önzővé váljunk az imádkozásban.
</p>
<p>
Ámen
</p>
