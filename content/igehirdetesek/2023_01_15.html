<h3>Igehirdetés 2023.01.15.</h3>
<h4>Énekek:  48, 2, 435, 464, 312, 12</h4>
<h4>Oltár előtti lekciók: 2Móz 33,17-23; Rm 12,6-16</h4>
<h4>Textus: Mt 5,17-19</h4>

<p>
    “Rend a lelke mindennek”- tartja a mondás. Mások - talán önmaguk
    felmentésére - azt vallják: A zseni uralja a káoszt. Nemrég egy
    beszélgetésben azt mondta valaki: Kutató társaim közt
    megfigyeltem, hogy igazán komoly eredményeket a rendet szerető
    emberek tudnak felmutatni. Minden esetre igaz, hogy akár a rend,
    akár a káosz hétköznapi értelemben is nagy befolyással tud lenni
    az életünkre, és noha igyekszünk őket uralni, mégis valahogy az az
    érzése az embernek, hogy ezek nagyságrendileg fölöttünk álló
    dolgok is: létezik kozmikus rend, és kozmikus káosz. A rend
    formáját, keretét a törvény adja. Bizonyos vallások azt tanítják:
    maga a világrend/világtörvény a lét forrása és fenntartója, a
    világ mozgatója. A Szentírás is a létünk alapjának tartja a
    rendet, de nem a forrásának. Nem maga a rend adta az életünket, és
    nem az mozgat mindent és vele minket is, hanem Isten alkotta a
    rendet: a káoszból kozmoszt. Elválasztotta egymástól az össze nem
    illő dolgokat, működésbe hozta a világot, hogy helyet készítsen az
    életnek. A természet rendjét, törvényét úgy látjuk, mint egy
    magában is működő folyamatot, amit elég lenne talán csak
    egyszerűen zavartalanul hagyni, és akkor minden rendben lenne. Az
    emberi együttélés rendje azonban nem ilyen magától értetődő. Azért
    nem, mert a bűnesettel éppen a káoszt kedvelő, mindent szétdobáló
    hatalom, a gonosz befolyása alá került az ember. Ezért van szükség
    a helyzethez szabott törvényre. A törvénynek ereje és hatalma
    van. Lehetővé tud tenni és meg tud akadályozni dolgokat. Olyan
    törvényre van szükség, aminek alapja a Tízparancsolat, de mindig
    újra foglalkozni kell vele, meg kell érteni, mit jelent az a mi
    konkrét helyzetünkben. Ironikusan szokták mondani: a házimunka
    eredménye csak akkor látszik, amikor valaki nem végzi el. Valahogy
    így vagyunk az emberi együttélés rendjével is: akkor a
    legszembetűnőbb a fontossága, amikor valahol sérül, csorbát
    szenved; ha nem foglalkoznak vele, ha nem őrzik, védik. Emberi
    kapcsolataink nem működnek maguktól, természetes módon. Éppen úgy
    nap mint nap gondozni kell őket, amint fenntartjuk a fizikai
    környezetünk rendjét. Isten jól tudja ezt, ezért adta a
    törvényt. G. Voigt így vélekedik erről: “Sokan tekintik úgy a
    törvényt, mint iránytűt az Isten tetszése szerinti igaz
    élethez. Megmondja az embereknek, hogyan kell cselekedniük, s ha
    hagyják meggyőzni magukat, s elfogadják a törvényt (legalábbis a
    többség), akkor a világ szép lassan jó útra tér. Azonnal
    észrevesszük, hogy ezzel az elképzeléssel valami nincs rendjén. A
    törvénynek bizonyos értelemben csakugyan van megtartó ereje, s
    nagyon rosszul járnánk, ha nem így lenne. E nélkül a rend nélkül
    nem tudnánk élni. Csakhogy nem feledkezhetünk el arról a
    körülményről, hogy a törvény a bűnös embernek adatott.” W. Elert a
    törvényt ahhoz az utat szegélyező kerítéshez hasonlítja, amely a
    lovasnak jelzi, hol húzódik a felebarátja virágoskertje, de mit ér
    az, ha a ló már azon belül van, és patái az ágyásokat tapossák?”
    Talán elkésett Isten a törvénnyel? Vagy az ember nem képes azt
    megérteni? Ez a kép is szemlélteti azt a problémát, amiről Pál
    apostol olyan sokat ír leveleiben, hogy ugyanis a törvény nem tesz
    igazzá, csak szembesít bűneinkkel, jelzi, hogy már a
    “virágoskertet tapossa a lovunk”. De ahogy nem tud jóvá, igazzá
    tenni, úgy meg is keményíti az emberi szívet. Hiszen ha kritika ér
    minket, hányszor védjük az igazunkat, igyekszünk megmagyarázni a
    helyzetünket, és szembefeszül ez a magyarázkodás Isten törvényével
    és jó akaratával. Vagy épp a törvényt próbálja az ember
    aktualizálás címén a önmaga és céljainak igazolására
    felhasználni. Így hát a törvény eszközével nem lehet a világon
    segíteni. Ebben futott zátonyra a farizeusok kegyessége, és ez a
    csapdája teljesítménykényszer alatt roskadozó agyon szabályozott,
    mégis sok sebből vérző világunknak is. A farizeusok saját kegyes
    jogalkotó/jogértelmező tevékenységük hálójába gabalyodtak
    bele. Holott a törvény számukra eredetileg a hitvallás szerves
    része. Mózes 5. könyve egy mondatba foglalja a nagy parancsolatot
    a “sömá” hitvallással, ami minden hithű zsidó ember számára az
    Istenhez tartozás alaptétele. “Halld meg, Izrael! Az Úr a te
    Istened, egyedül az Úr. Szeresd azért az Urat, a te Istenedet
    teljes szívedből, teljes lelkedből és teljes erődből!” Jézus pedig
    ehhez a szeretethez akarja visszavezetni az ő gondolkodásukat, és
    a mienket is. De sokan nem értették őt. Azzal vádolták, hogy
    semmibe veszi, vagy könnyelműen értelmezi a törvényt. Számon
    kérték, különféle rafinált kérdésekkel fogást kerestek
    rajta. Körülbelül úgy, mintha ma azt kérdeznék tőle:
    konzervatívan, vagy liberálisan értelmezi a törvényt. De Jézus azt
    mondta: ne gondoljátok, hogy azért jöttem, hogy érvénytelenné
    tegyem a törvényt. Őt nem lehet ezekbe a kategóriákba
    besorolni. Jézus nem értelmezi, hanem lényege szerint érti és éli
    a törvényt. Nem lihegve teljesíti vagy túlteljesíti az
    elvárásokat, hanem úgy tölti be a törvényt, ahogy csak ő tudja:
    Istennel teljes egységben. Ezzel hoz régi-újat: a szeretet
    törvényét. Azt, ami Istenhez kapcsolja az embert, nem pedig
    szembefordítja vele. Ezért mondja a következőkben követőinek: “Ha
    a ti igazságotok nem múlja felül az írástudók és a farizeusok
    igazságát, semmiképpen sem mentek be a mennyek országába.” Nem a
    teljesítményt kell tehát még tovább fokozni; arról sincs szó, hogy
    Isten akaratának teljesítése helyett egyszerűen csak szeressünk,
    ahogy jön; hanem felismerni, hogy Jézus a mi igazságunk. “ Ő
    töltötte be a törvényt a kereszten, hogy elvegye elégtelen voltunk
    büntetését, megbékéltessen Istennel és ezáltal szabaddá tegyen
    minket. Nem könnyebb,hanem igényesebb utat ad elénk. Nem
    fellazítja a törvényt, hanem elmélyíti annak értelmét. Bonhoeffer
    így fogalmazza meg Jézus elénk élt példáját: “Jézus úgy áll Isten
    előtt, mint aki engedelmes és szabad. Engedelmesen úgy cselekszi
    az Atya akaratát, mint aki vakon követi a neki előírt törvényt. A
    legszemélyesebb felismerésből , szabadon mond igent erre az
    akaratra, nyitott szemmel és örvendő szívvel, újból és újból saját
    magából hozza létre. Az engedelmesség szabadság nélkül
    rabszolgaság, a szabadság viszont engedelmesség nélkül önkény. Az
    engedelmesség megköti a szabadságot, a szabadság pedig megnemesíti
    az engedelmességet. Az engedelmesség a teremtményt a Teremtőhöz
    köti, a szabadság pedig Isten képmásaként állítja őt Teremtője
    elé. Az engedelmesség megmutatja az embernek, hogy számára ki kell
    mondatnia, mi a jó, s hogy Isten mit követel tőle, a szabadság
    pedig lehetővé teszi az embernek, hogy a jót ő maga hozza létre.AZ
    engedelmesség tudja, hogy mi a jó, és megteszi. A szabadság bátran
    cselekszik, és a jóról és a rosszról való ítéletet Isten döntésére
    bízza. Az engedelmesség vakon követ, a szabadság nyitott szemmel
    jár. A felelősségvállalásban mindkettő megvalósul, a szabadság és
    az engedelmesség is, miközben magában hordozza e kettő
    feszültségét. Ha az egyik önállósulna a másikkal szemben, az a
    felelősségvállalás végét jelentené. A felelősségteljes cselekvés
    kötött és mégis alkotó.”  I
</p>

<p>
    Imádkozzunk! 
</p>
    Köszönjük, Urunk, hogy minden gyengeségünk és kudarcunk ellenére
    bizalmat szavazol nekünk. Felelősséggel bízol meg és számítasz
    ránk. Ugyanakkor mégis hordozol minket, bízhatunk benned, kezedben
    tudhatjuk életünket.
<p>
    Ámen
</p>
