<h3>Igehirdetés 2018. szeptember 2.</h3>
<h4>Oltár előtti lekciók: 1Móz 28,10-22; Lk 17,11-19</h4>
<h4>Igehirdetési alapige: Ef 2,1-10</h4>
<p>
    A vasárnap zsoltára (Zs 103,2) így szól: „Áldjad én lelkem az Urat, és ne feledd el, mennyi jót tett
    veled!” Egyik tisztelt teológiai tanárunk, Pröhle Károly mesélte el, hogy családjában hagyomány volt ezt
    a zsoltárt minden fontos esemény alkalmából felolvasni. Hálaadás, visszatekintés, az elmúlt idő
    számbavétele is volt ez egyszersmind. Így, a nyári szünet végén, az első tanítási napokon szokták
    kérdezni – szintén egy kis visszatekintés kedvéért - a diákokat: Mik voltak a nyári élményeik? Régi
    tapasztalat, hogy az arra érzékeny pedagógus figyel rá: ne legyen ebből versengés, dicsekvés. Hiszen az
    egyszerűbb körülmények között élő gyerekek, akik talán nem is voltak nyaralni, ilyenkor azt szeretnék, ha
    nem kerülne rájuk a sor, ha kifelejtenék, vagy észre sem vennék őket, ne kelljen elmondani a semmit, ne
    kelljen ezért szégyenkezni.
</p>
<p>
    A felolvasott igeszakasz írója nem kérdezi olvasóit, ő maga végzi el a visszatekintést: Mit éltetek át? De
    az apostol, ahelyett, hogy diszkréten elfordítaná tekintetét a szégyenletes semmiről, egészen
    kendőzetlenül és szinte bántó egyenességgel fogalmaz: halottak voltatok vétkeitek és bűneitek miatt. Azt
    hiszem, nem csak a gyerekek érzik jobban magukat, ha vidám, gondtalan pillanatokról tudnak
    beszámolni, amikor kérdezik őket. Felnőttként is akkor érezzük helyünkön magunkat, ha a „Hogy vagy?”
    kérdésre adott „Köszönöm jól.” válasz mellé nyomatékul minél több mindent fel tudunk sorolni.
    Olyasmiket, amikből az érződik: megtaláltuk a világban a helyünket, elértük céljainkat, teljesültek
    vágyaink, egészségesek vagyunk. Lackfi János „Ilyenek a magyarok” c. kötetének egyik írásában a tőle
    megszokott vidám-komolysággal hántja le a valóságot kendőző rétegeket, mint a hagyma héjait a
    „köszönöm jól” felületességéről. Amikor a „köszönöm jól” arra szolgál, hogy ne vegyék észre mögötte a
    hiányainkat, fájdalmainkat, teljesületlen vágyainkat, kudarcainkat, gyengeségeinket, betegségeinket.
    Mi a célja az apostolnak? Gyanús, ha jól érezzük magunkat? Csak ne legyünk annyira elégedettek? Majd
    ő megmutatja? „Szó sincs róla!” mondhatnánk a Páltól megszokott szófordulattal élve. Semmiképpen sem
    a megszégyenítés a célja. Sokkal inkább az, hogy Krisztusra nézve tudjunk visszatekinteni.
</p>
<p>
    Kortársai, a levél címzettei egyrészt azok a pogányokból lett keresztények voltak, akik a pogány világ
    gondolkodásmódját követték, akik a levegő hatalmasságainak, vagyis gonosz erőknek az uralma alatt
    elvesztették reménységüket, kilátástalan lelkiállapotban, üres vallásosságban éltek. Másrészt azok a
    zsidókból lett keresztények, akiket történelmük során vágyaik számtalanszor eltérítettek Isten útjáról. Ezt
    az egykori létállapotot nevezi így az apostol: Halottak voltatok.
</p>
<p>
    Ma sincs ez másképp. Nem képzelünk ugyan mitikus hatalmakat a levegőbe, bár az összeesküvés-
    elméletek megalkotóitól lehet, hogy ez sem áll távol, de sok minden hatalmában tart minket, ami csak úgy
    „benne van a levegőben”. Divatok, elvárások, igények, élettempó, társadalmi normák; meghatároznak a
    minket szűkebb vagy tágabb körben körülvevő események; a velünk történő dolgok. És nyilván vannak
    céljaink, vágyaink, rövid távúak vagy nagy ívűek, merészek, vagy szerényebbek. El akarja venni az
    örömünket, le akarja törni az ambícióinkat az apostol szava? Ki akarna szakítani minket a való világból, a
    természetes környezetünkből el akarna idegeníteni a társadalmi közegünktől az Isten igéje? Erről sincs
    szó.
</p>
<p>
    Arról viszont igen, hogy milyen óriási különbség van az ember földi élete, és az Isten kegyelméből
    ajándékba kapott Élet között. Mulandó értékeink és céljaink könnyen üressé válnak, kiesnek a kezünkből.
    Talán, mert nem az Istentől kapott valóban nagybetűs Életet éljük közben? De hát tudunk valahogy lépést
    váltani, hogy ez megtörténjen? Valami magasabb szintet kell elérnünk lelki értelemben? Esetleg
    próbálkozunk is, de hát...
</p>
<p>
    De hát Isten az, aki az ürességet gazdag ajándékával akarja betölteni. bennünk Ő az, aki a lehulló
    hagymahéjak láttán minket ért csalódásból fel akar emelni. Arra akarja felnyitni a szemünket, hogy
    amikor visszatekintünk, legyen más látnivalónk is. Úgy önti a szavakat az apostol, amikor erről ír, mint
    egy kisgyerek, amikor valami nagy öröm érte, és mindent egyszerre szeretne elmondani egyetlen
    mondatban. Szinte saját szavaiba botlik bele a nyelve. Mintha Istennek ezt a mérhetetlen gazdagságát
    akarná most egyszerre ideönteni elénk, az ölünkbe: irgalmát, kegyelmét, szeretetét, mellyel életre keltett,
    feltámasztott minket, akik halottak voltunk.
</p>
<p>
    „Áldjad én lelkem az Urat, és ne feledd el, mennyi jót tett veled!” Nem egyszerű emlékezetfrissítésre akar
    rávenni bennünket. Nem csupán arra, hogy legyünk egy kicsit optimisták, és vegyük észre a rossz között a
    jót is. Nem csupán arra, hogy ne legyünk hálátlanok.
    Hiszen Krisztusra nézhetünk, amikor visszatekintünk! Az élő Jézus Krisztusra, aki maga is halott volt, de

    a róla lehántott leplekből élet jött elő. „Kegyelemből van üdvösségetek, és ez nem tőletek van.” Nem mi
    váltottunk lépést. Isten siet elénk. Nem a nézőpontunk változik, hanem Isten valóban megváltoztatja az
    életünket. A kezünkből kiesett időt, elveszített tiszta álmainkat, kimondatlan szavainkat, óvó meleg
    otthonunkat megtaláljuk szeretetében elrejtve. Ez az üdvösség.
</p>

<br>
<br>

<p>
    <b>Zelk Zoltán: Mert így igaz</b>
    <pre>
	<i>
	    Barátaim azt hiszik, hogy fekszem,
	    nem tudják, már járni tanulok
	    megadóan, Isten oldalán.
	</i>
    </pre>
</p>
