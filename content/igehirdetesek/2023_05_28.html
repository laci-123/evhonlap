<h3>2023.05.28.</h3>
<h4>Ének: 232, 6, 241, 282, 311, 11</h4>
<h4>Lekciók: 1Móz 11, 1-9; Apcsel 10,34.42-48</h4>
<h4>Textus: Lk 12,32-34</h4>

<p>
    Feljutni a világ tetejére. Lehetséges? Van értelme? Bármi áron?
    Kinek jó és miért? Önző dolog, felelőtlenség, vagy hős elszántság?
    Merjünk nagyot álmodni, mindent megtenni az álmunkért? Kitartás
    vagy fanatizmus? Azt gondolom, sokak fejében kavarognak most ezek
    a kérdések. Vannak sarkos egyértelmű vélemények mindkét oldalon;
    vannak mérlegelőek, vannak, akik megértően, együttérzően, vagy a
    tragédiában is lelkesen gondolnak a történtekre; mások úgy látják,
    mindennek több olvasata van.
</p>
<p>
    Távol álljon tőlem, hogy megpróbáljak ítéletet hirdetni. De nem
    tudom elengedni azt a gondolatot, hogy Jézus imént felolvasott
    szavaiban ezzel az egész kérdéskörrel kapcsolatos párhuzamot
    lássak. Hiszen Jézus magasra emeli a tekintetünket, magas célt tűz
    ki elénk, láthatatlant, szinte elérhetetlent. És radikális
    döntést, mindent egy lapra tevő elszántságot vár a követőitől. Mi
    ez, ha nem fanatizmus? De tudjuk jól, hogy annak sosincs jó
    vége. Sőt, ha vallási színben radikalizálódik egy gondolat, talán
    még nagyobb a veszedelem. Akkor hát miről is van szó? Arról, ami
    bennünk történik, amikor a vágyaink kibontakoznak, vagy épp
    átalakulnak; amikor célokat tudunk megfogalmazni és kitűzni magunk
    elé; amikor erőfeszítéseket teszünk, sikereket vagy kudarcokat
    élünk át. Mi történik ilyenkor bennünk és miért? Mivé, kivé
    leszünk általa? S mivé lesz a világ általunk?
</p>
<p>
    Suhajda Szilárd egy riportban arról beszélt, mit jelent neki a
    hegymászás: „az önmegvalósítás csodálatos lehetőségét”. Úgy
    fogalmazott, „egy élhetetlen világba lépsz be, ahol éppúgy lelsz
    mennyei szépségre, mint pokoli sötét erőkre, és sziklakemény, fagytól
    zord, üres sötétségre. Egyszerre vesz körül a Minden és a Semmi. A
    teljesség és az üresség. És mindazon csoda, ami a szemed elé tárul,
    minden nehéz lélegzet, minden újabb lépés közelebb visz saját magad
    teljesebb megismeréséhez. Nem csak az ismeretlen és a világ
    felfedezését jelenti odafent lenni: önmagad megismerését is. Az ember
    elveszik és magára talál: a test és lélek új állapotait ismered
    meg. Újjáértelmeződik múlt, jelen és jövő. Újjászületsz.”
</p>
<p>
    Jézus többször is felvitte magával a hegyre tanítványait. Na, nem
    nyolcezres magasságba. De a Lélek magasába. Tanított a hegyen az
    Isten országának titkairól. Ezek összefoglalása a Hegyi Beszéd. A
    megdicsőülés hegyén csak három tanítványa volt vele, szemük
    láttára elváltozott, Isten kinyilatkoztatását hallhatták arról,
    hogy kicsoda az ő Mesterük. Ekkor Jézus egy kis időre betekintést
    engedett az Isten országába. De aztán vissza kellett fordulni,
    hogy újra a hétköznapok sokszor igen küzdelmes valóságában
    találják magukat. Lent a hegy lábánál éppen egy beteg ember
    gyógyulásáért küzdöttek eredménytelenül a többiek. Jézus
    Mennybemenetele is a hegytetőn történt. Ott a hegyen rendelte el
    az Atya, Fiú, Szentlélek nevére való keresztséget, hogy általa
    Isten szeretetének kötelékét adja az ember kezébe; elindítsa a
    benne hívőket az üdvösség útjára, hogy részesei lehessenek az
    újjászületésnek, s egykor majd övék lehessen az élet teljessége,
    az üdvösség.
</p>
<p>
    Mindezek előtt azonban, mielőtt Jézus bármit is mondott vagy tett
    volna nyilvánosan, elvitte őt a Lélek a pusztába, hogy megkísértse
    az ördög. Az ördög mutatott neki magasságokat: a templom párkányát
    - ugorj le, hisz meg van írva: angyalainak parancsot ád, hogy
    őrizzenek téged, hogy meg ne üsd lábadat a kőben.” Megmutatta a
    hegytetőt is, a világ minden országát és azok dicsőségét. “Mindezt
    neked adom - mondta - ha leborulva imádsz engem.” “Az Urat a te
    Istenedet imádd és csak neki szolgálj.” válaszolta Jézus a
    Tízparancsolat szavaival, melyek ugyancsak hegyhez kötődnek. A
    Hórebhez, melynek lábánál várakozva már azt hitte a nép, hogy
    Mózes odaveszett. De mégis megérkezett Isten üzenetével, mely így
    szólt: “Elétek adtam az életet és a halált, az áldást és az
    átkot. Válaszd hát az életet, hogy élhess te és utódaid is.” (5Móz
    30,19 b)
</p>
<p> Isten tudja, hogy szükségünk van a magasságra; annak
    megtapasztalására, hogy elérkezünk a saját határainkig, esetleg
    feszegetjük is azokat. De azt is tudja, hogy bizonyos magasságban
    az ember már nem tud jól dönteni. Nem mindig könnyű jól látni,
    melyik magasság az, ahova a mi utunk vezet, amit Isten mutat
    nekünk, ahol az Ő jelenlétét tapasztalhatjuk meg, és melyik nem. A
    magasság és mélység összetartozik, kétesélyes a
    továbbjutás. Előfordul, hogy mi keresünk hamis, szédítő
    magasságokat. Olyanokat, melyektől nagynak és sikeresnek
    érezhetjük magunkat, s keserves tapasztalatokat szerzünk mindezek
    végességéről, kétes értékéről. Máskor éppen Isten gondviselő
    szeretete állít elénk korlátokat, hogy idejében visszafordítson
    utunkon, s a helyes irányba tereljen. Így értem, amikor azt
    mondja: adjátok el vagyonotokat. Amikor Ő ad elém olyan célt,
    amire tényleg érdemes mindent feltenni, önmagamat teljasen
    odaszánni. Ez nem fanatizmus, de egyértelmű, határozott
    döntés. Lehet annak felismerése, hogy amim van, azt nem az
    Istentől rendelt célra használom. Megkötözi az életemet valamilyen
    elképzelésem a világról, a nagyságról, a haladásról/annak
    irányáról. Isten át akarja alakítani az értékrendemet. Nem
    kidobatja velem, amim van; nem megsemmisítésre ítéli. Arra hív,
    hogy lehetőségeimet, javaimat, képességeimet, időmet állítsam azok
    szolgálatába, akiknek szükségük van rá. Lehet újbóli rácsodálkozás
    arra, hogy amim van, azt - ha jól is élek vele - Istentől
    kaptam. Mi történik ilyenkor bennünk és körülöttünk? MI is
    átélhetjük, hogy egyszerre vesz körül a minden és a semmi. Valami
    egészen hasonlót írt Pál is: “Úgy ajánljuk magunkat mindenben,
    mint Isten szolgái … Szentlélekben, képmutatás nélküli szeretetben
    … mint akiknek nincs semmijük, és akiké mégis minden.” (1Kor
    6,1-10) Isten pedig igen magas célt tűzött ki elénk, amikor
    megajándékozott az életünkkel és annak testi, lelki, szellemi
    javaival. HIszen Ő tudja, hogy szükségünk van a magasságra, arra,
    hogy töredékes életünk egyszer csak mégis teljességre
    jusson. Ezért ígérte:
</p>
<p>
    “Ne félj, te kicsiny nyáj, mert úgy tetszett a ti Atyátoknak, hogy
    nektek adja az országot.” Isten Lelke közösséget munkál az őt
    követők között, hogy egymást segítve, támogatva, és együtt örülve
    juthassunk el ehhez a célhoz. A kicsi nyáj szeretetközössége az ő
    szeretetéből táplálkozhat. A magas cél pedig az Ő országa, ami nem
    fáradozásunk jutalma, hanem azért lehet a miénk, mert Ő ott fönt a
    mennyei magasságban jól döntött: már indulásunkkor így döntött
    felőlünk.
</p>
