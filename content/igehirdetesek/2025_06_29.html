<h3>Igehirdetés 2025.06.29</h3>
<h4>Ének: 61, 6, 436, 438, 308/1. 5-6, 12</h4>
<h4>Lekciók: Ézs 55,1-5; Lk 14,15-24i</h4>
<h4>Textus: 1Jn3,13-18</h4>

<p>
  A csigalépcsők káprázatos elemei tudnak lenni az építészetnek. Vannak szűk
  kis tornyokba vezetők, amik a célszerű helykihasználás miatt épültek, ezek
  egyszerűbbek. De vannak impozáns nagy lépcsőházak is, látványos formákkal
  és díszítőelemekkel. Művészet a művészetben, amikor az ezekről készült fotó
  látványába beleszédül a szemlélő, és nehéz eldönteni, vajon az egymásra
  tekeredő vonalak fölfelé vagy lefelé vezetnek-e. János leveleit szokták
  csigalépcsőhöz hasonlítani, éppen a visszatérő ívei miatt. Gondolatai többször
  visszakanyarodnak ugyanahhoz a témához, vagyis az Istennel való közösség
  és a szeretet témájához. És talán nehéz is eldönteni, hogy ezek az egymásba
  kanyarodó gondolati ívek föl- vagy lefelé vezetnek-e, hiszen  magasság és
  mélység egyaránt feltárul bennük, egyre mélyebb ismeretre tehetünk szert,
  ami egyre magasabbra emel Isten közelébe. Ugyanakkor megjelenik benne másként
  is a magasság és mélység, mint az élet és halál, a szeretet és a gyűlölet
  szédítő dimenziója. Önmagunkban, a saját szívünkben, de szűkebb vagy tágabb
  környezetünkben, közösségekben, vagy a nagyvilág különböző folyamataiban is
  megtapasztalhatjuk, érzékelhetjük ezeknek a spirálisan ható erejét. A szeretet
  ereje fölemel, míg a gyűlölet spirálja a mélybe ránt.
</p>
<p>
  De vajon önálló erők ezek, amik fölkapnak, mint egy légörvény, és nincs mit tennünk érte vagy
  ellene? Ha csak úgy tekintünk rájuk, mint érzésekre, amik bennünk támadnak,
  amit kivált valakinek a viselkedése, felénk irányuló megnyilvánulása, vagy
  esetleg valamilyen más körülmény, akkor valóban a játékszereivé válhatunk
  ezeknek. Vagy éppen eszközként forgatjuk őket úgy, ahogy éppen kényelmesebb.
  HIszen az igényli a legkisebb energiaráfordítást, ha az ember átadja magát a
  benne spontán támadó érzelmeknek, elhelyezkedik bennük, és úgy gondolja, hogy
  ez így természetes. Csakhogy mind a szeretettel, mind a gyűlölettel kapcsolatban
  tévedés azt hinni, hogy az csupán egy érzés. Lehet, hogy érzésként indul, de
  komoly feladatunk van mindkettővel. Sőt, az apostol még többet tanít ennél: A
  szeretet és a gyűlölet egyarán szorosan összefügg az Isten-kapcsolatunkkal.
</p>
<p>
  Mi dolgunk a gyűlölettel? A gyűlölet magja a harag. A harag lehet vészjelzés is.
  Amikor igazságtalanságot tapasztalunk, amikor valami fájdalmat, veszteséget
  vagy kárt okoz; ha lelkiismeretlenséggel, súlyos mulasztással, visszaéléssel
  találkozunk, akkor a bennünk felhorgadó harag jogos és helyénvaló. Lehet,
  hogy éppen nem is önmagunk, hanem valaki mást ért sérelem miatt haragszunk.
  Ilyenkor kifejezésre kell juttatni a haragot, nemcsak azért, mert az elfojtott
  harag befelé robban, és kárt okoz, hanem azért is, mert ezen az úton tudunk
  a védelemre szoruló/k mellé állni. De meg kell találni a megfelelő kifejezési
  formát, hogy az ilyen harag, ne fokozódhasson gyűlöletté. Mennyi drámai példa
  figyelmeztet világszerte erre, mennyi mindenki szítja gyűlöletig, és állítja
  saját önző érdekei szolgálatába az emberek felfokozott indulatait. János
  levele Kain példáját említi, amikor a harag gyökere a féltékenység. Kain Ábel
  Isten-kapcsolatát, békességét, az Istentől kapott áldást irigyelte. Erről is
  lehet tapasztalatunk: amikor valakit irritál más ember békessége, holott az
  övé is lehetne. Sok békétlen ember azonban nem fogadja el azokat az eszközöket,
  amelyek a békességre vezethetnek, mert azok valahogy mind az Isten erőtlenségbe
  rejtett erejének a megnyilvánulásai. Akinek pedig ez kényelmetlen, vagy idegen,
  az sokszor maga sem találja a helyét a békességben, és ez haragra ingerli. Pedig
  Isten ma is felkínálja a választás lehetőségét, és időben figyelmeztet, ahogy
  figyelmeztette Kaint is: Miért gerjedtél haragra, és miért horgasztottad le a
  fejedet? Hiszen, ha jót cselekszel, emelt fővel járhatsz.” A gyűlölködő ember
  önmagának is árt, de súlyos a megítélése Isten szemében is, az embergyilkoséval
  egyenlő. HIszen, ha a gyűlölettől nem is folyik mindjárt vér, de megmérgezi,
  tönkreteszi a környezetét, elveszi az emberek bizalmát, reménységét, életörömét,
  vagy egyenesen életük értelmét. Dolgunk van tehát a haraggal, mégpedig idejében
  megfontolva Isten kérdését, amit haragos prófétájához, Jónáshoz intézett:
  Igazad van-e, hogy haragszol?
</p>
<p>
  De dolgunk van a szeretettel is. Hiszen a spontán öröm, szimpátia,
  jó hangulat elhintheti a szeretet magját a szívünkben, de az
  igazi mély szeretet kimunkálása komoly és állandó feladatunk. Különösképpen
  akkor érezzük ezt, amikor nem értjük, hogyan változhat a szeretet közönnyé
  majd haraggá. Akkor szembesülünk azzal, hogy mennyire nem lehet a szeretetet
  félgőzzel gyakorolni, mert az minden, vagy semmi. Egész életünk odaszánását
  jelenti. Ez az a sokat emlegetett agapé, ami Isten szeretete, ami ok nélkül, a
  puszta létéért szereti a másikat, azért, mert testvérem az Úrban. Ez a szeretet
  jött közénk Jézusban, aki életét adta értünk. Fontos ezt jól értenünk: JÉzus
  odaadta, de nem feladta önmagát. Ha feladta volna önmagát, akkor elfogadta
  volna a kísértő ötleteit, hogy könnyebb és népszerűbb utat válasszon. De
  ő mindvégig megmaradt azon az úton, amire küldetett, és olyannak, amilyen
  küldetésre az Atya szánta őt: a szeretet erőtlen erejében győzedelmesnek. Ezért
  akár a szeretetről, akár a gyűlöletről gondolkodunk, Krisztus keresztjénél
  mindenképpen útkereszteződéshez érkezünk, ami határozott irányválasztást
  követel tőlünk.
</p>
<p>
  Erről írja Luther: „Abban van az ördög öröme, mulatsága és fő
  törekvése, hogy a keresztyének között a szeretetet megzavarva csupa gyűlöletet
  és irigységet támasszon. Mert jól tudja, hogy a keresztyénséget a szeretet
  építi és tartja meg. Ezért buzdít Krisztus olyan nagyon, hogy a szeretethez
  mindennél szilárdabban ragaszkodjunk. S erre legtökéletesebb kettős példaképül
  Atyját és magát állítja elénk. Az én Atyám – mondja – úgy szeret engem, hogy
  rám ruházta minden hatalmát. Most ugyan szenvedni enged, ámde mindent, amit
  teszek s tűrök, úgy vesz, mintha vele esnék, s a halálból majd életre hozva
  mindenek Urává tesz, és isteni felségét megdicsőíti rajtam. Ugyanígy szeretlek
  én is titeket. Mert nem hagylak bűneitekben s a halálban, hanem mindenemet latba
  vetem, hogy kimentselek belőle titeket. Tisztaságomat, szentségemet, halálomat,
  feltámadásomat – minden erőmet rátok ruházom. Maradjatok hát meg egymás között
  ebben az én szeretetemben. Ha kemény kísértés ér is miattam, és szorongattatás
  akar is tőlem elszakítani, tűrő hűséggel csak tartsatok ki. Az én szeretetem
  hadd legyen erősebb és nagyobb, mint a szenvedés vagy fájdalom, amit éreztek.
  Krisztus példája nyomán gyakoroljuk hát e parancsolatot egymás között. Ki-ki a
  maga helyén a másik iránt.”
</p>
<p>
  Az lehet a nagy örömünk, hogy Isten igéje nem csak
  parancsolja, hanem munkálja bennünk a szeretetet. Nem erőlködnünk kell, hanem
  hittel rá hagyatkoznunk, benne élnünk. Elsősorban neki adjuk az életünket, s
  akkor ennek természetes következménye lesz az is, hogy egymás számára is oda
  tudjuk szánni az életünket. Nem feladni, hanem odaszánni önmagunkat. Ebben
  fonódik össze az Isten-kapcsolatunk és az egymással való kapcsolatunk. Így
  születik a valódi, lényege szerint keresztyén, azaz Krisztust követő közösség.
  A követésnek pedig része, sőt végső célja az is, hogy ígérete szerint a szeretet
  útján már most átmentünk a halálból, vagyis az Istentől elszakadt állapotból az
  örök életre, a vele való közösségre. Ez nem csupán filozófia, hanem a mindennapi
  életünk lényege. Ilyenkor tudjuk felismerni Istenhez tartozásunk jeleit
  magunkban és egymásban. Nem nagy elméletekre, hanem sok apró figyelmességre
  van szükség. Egymás meghallgatására, türelemre, elfogadásra, megbecsülésre,
  megbocsátásra, és segítségnyújtásra. Szomorú aktualitása: tűzeset, amivel
  kapcsolatban most különösen is nagy szükség van segítésre, együttérzésre. Hiszen
  minél mélyebbek a sebek, annál mélyebbre érkezhet és gyógyíthat a szeretet
  minden apró megnyilvánulása. Figyeljünk egymásra nap-mint nap, hogy észrevegyük
  a szeretet növekedésének lehetőségeit.
</p>
