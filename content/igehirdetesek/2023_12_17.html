<h3>A titok és reménység Istene</h3>
<h4>Textus: 1Kor 4,1-5</h4>
<h4>Advent harmadik vasárnapja</h4>
<h4>2023. december 17.</h4>

<p>
    Vannak utak, amelyeknek a végállomása az indulás pillanatában még nem ismert az útra
    indulók előtt. Vannak utak, amelyeknél nem az úticél, hanem az útonlét maga az, amely
    indulásra készteti az embert. Ilyen talán maga az élet is. Hiszen minden életfilozófián, minden
    életprogramon, minden identitáson túl ott van annak a bizonyossága, hogy az Isten engem az
    életbe, az életre teremtett engem. Vannak utak, amelyek az ismeretlenbe hívnak. Erről szól, itt
    kezdődik az Isten és az ember, az én Istenem és az én életem közös története is. Amikor
    ráébredek, hogy nem is az az igazán fontos és meghatározó, hogy hogyan formál, vagy éppen
    hogyan deformál engem a körülöttem lévő világ, hogy hogyan ránt magával a társadalom,
    hanem a saját kicsinységemben, a saját törékenységemben felismerem az Isten naggyá
    lételének a lehetőségét.
</p>
<p>
    Advent harmadik vasárnapjának évről-évre visszatérő, különös alakja, Keresztelő János
    hitvallása is erről beszél: <i>„Neki növekednie kell, nekem pedig kisebbé lennem.”</i> (Jn 3,30).
    Adventi hírnök üzenete ez, hiszen a négy hétnek lényegét nem is lehetne annál szebben
    megfogalmazni, minthogy egyre nagyobb teret engedek az életemben az Istennek, hogy nem
    kapálódzok magam vagy mások teremtette életcélok, életideák után, hanem végre engedem,
    hogy szeressen, hogy formáljon az Isten. Hiszen ebben az előttünk álló levélbeli szakaszban
    Pál apostol is éppen erről beszél, hogy <b>az életemet nem az emberek vagy a világ ítélete
    szerint kell deformálnom, hanem az életemet az Istenhez való viszonyban kell látnom.</b>
    Abban a viszonyban, amelyben élve, amelyből napról napra erőt gyűjtve felismerem, hogy az
    Isten részt szánt nekem ő munkájában, felismerem, hogy ő feltárja előttem a titkait,
    felismerem, hogy az ő érkezése, az ő adventje reménységet hordoz.
</p>
<p>
    <b>1) Az Istenhez való viszonyban szemlélve az életemet felismerem, hogy Isten részt szánt
    nekem az ő munkájában</b>
    Pál apostol ebben a szakaszban, amikor úgy beszél önmagáról, mint aki az Isten szolgája,
    akkor nem csupán azt hangsúlyozza, hogy annak, aki az Istennel való viszony szerint
    határozza meg az élét, annak az akarata alá van rendelve az Isten akaratának. Pál itt arról is
    beszél, hogy bár mindenki, aki az Isten munkatársává válik alárendelt, saját akaratát feladni
    kényszerülő személy, mégis önálló felelőssége van. Felelőssége van, hogy végzi-e, hogy
    hogyan végzi a rábízott feladatot. Abból fakad ez a személyes felelősség, hogy az a kifejezés
    amit itt Pál használ egy olyan tisztségre utal, amelyben az alárendelt személy bizalmi, azaz
    közvetlen viszonyban van a felettesével, amelyben nem valami sokadik beosztott, hanem a
    legközelebbi munkatársa. Bizalmi, közvetlen, tegeződő viszonyban lenni az Istennel –
    felelősség ez lelkészek, de felelősség ez az egész gyülekezet számára is, hiszen mi nem az
    ismeretlenség homályába burkolódzó Úr vendégei, hanem értünk önmagát adó Úr
    munkatársai vagyunk. Hiszen mindenki, akire valahol rátalál az Isten, mindenkit, akit
    valamilyen élethelyzetben személyesen érint meg az ő szeretetével, az eszközzé válik az ő
    tervének, az végső szándékának és céljának a megvalósításában. Ez nem újabb válaszfalakat
    von a lelkész és presbiter, vagy éppen presbiter és gyülekezeti tag közé. Nem valami
    kiváltságos, érinthetetlen, elérhetetlen elitet képez, hanem arra mutat rá, azzal szembesít, hogy
    mindenki, aki az Istenhez tartozik, akit valamilyen módon az ő közösségébe vont,
    összetartozik. Ha közös küldetésünk van, akkor közös felelősségünk is van. Felelősségünk
    van abban, hogy tudunk-e, akarunk-e békességembe egymásra is egy célért küzdő
    közösségként tekinteni.
</p>
<p>
    Egy 13. századból származó megrendítő imádság is éppen ezzel szembesít minket:
    <i>„Krisztusnak ma nincs más keze, csak a miénk, amellyel művét folytatni akarja; nincs más
    lába, csak a miénk, hogy az embereket az ő útján vezesse; nincs más ajka, csak a miénk, hogy
    az emberek előtt megnyilatkozzék; nincs más segítsége, csak a miénk, hogy az embereket
    megnyerje magának; mi magunk vagyunk a Biblia, amit tömegek olvasnak; mi vagyunk Isten
    utolsó, szavakba és tettekbe foglalt örömhíre. De, jaj, mi lesz, ha az írás olvashatatlanná vagy
    hazugsággá válik; ha kezünk mással lesz tele, s nem az ő dolgaival; ha lábunk oda visz, ahová
    a bűn kísérti lépteinket; ha ajkunk olyat hirdet, amit ő maga elutasítana; hogyan is tudnánk őt
    szolgálni, ha nem őt követjük?!”</i> Isten munkatársaiként nemcsak kötelességünk, hanem
    felelősségünk is van. Így fakadhat az Isten ajándékozta szabadságból az az elköteleződés,
    hogy ráébredek, hogy szükség van rám. Szükség van az én hangomra, de úgy rendelem alá
    magam, belesimulok a harmóniába, és minden erőmet és tehetségemet egy közös cél elérésére
    összpontosítom.
</p>
<p>
    <b>2) Az Istenhez való viszonyban szemlélve az életemet felismerem, hogy az Isten feltárja
    előttem a titkait</b>
    Nemcsak az embereknek, hanem az Istennek is vannak titkai. Vannak titkai, de azokat
    megosztja velünk. Pál apostol erről ír a korinthusi gyülekezetnek: mi vagyunk azok, akikre
    Isten rábízza a misztériumot, a titkot, amiről nem hallgatni kell, hanem megérezni, hogy
    amilyen nehéz róla hallgatni, olyan nehéz róla szólni is, hiszen felfoghatatlan. Ránk bízta,
    hogy mi őrizzük őket, mint egy kincset, és féltőn továbbadjuk. A megfelelő vagy a váratlan
    pillanatban elmondjuk, ott, ahol szükség van rá az ő szeretetének titkát. A halálnál erősebb erő
    titkát. A titok azonban nem az, amit Jézus, vagy amit Pál feltár. Nem az, amit elmond,
    megmutat, eljátszik, az út, amelyen végigvezet, az asztal, ahová leültet maga mellé – ezek
    olyan egyszerűek, olyan feltárásai a rejtett dolgoknak, hogy képesek megérinteni bennünket,
    képesek megváltoztatni, újjászülni. Érthetők a szavak, érthetők a példák, érthetők a jelképek,
    érthetők a cselekedetek. A titok maga Jézus. Mert érthetek mindent, Isten mozdulatát akkor
    sem értem meg soha. Isten mozdulata nem csupán logika, következtetés, szimbólum, közös
    játék. Isten mozdulata mögött ott van az a végső titok, melynek kikutatására kevés az életem.
    Melynek ha kicsiny töredékét néha érteni vélem, újabb és újabb távlatai nyílnak ki előttem. Ez
    a titok emel fel a porból, ez a titok mutatja meg létem értelmességét, ez enged talán békén
    meghalnom, ez köt össze a többiekkel itt és odaát, és ez támaszt fel a halálból. Méltán mondta
    azt egy német teológus Ebenhardt Jüngel, hogy Isten a világ misztériuma, mert bár láthatatlan,
    a világunkba jövetelével mégis ismertté teszi önmagát. Isten embersége minden
    szeretettörténethez hasonlóan az kívánja, hogy elbeszéljék.
</p>
<p>
    Isten útja felénk a kietlen sivatagon át vezet – ez az a titok, ez az a misztérium, amire ez a
    vasárnap figyelmeztet. Ez hangzott fel Ézsaiás próféta szavaiban is, de végigvonul ennek a
    vasárnapnak minden olvasmányán. Így értjük meg azt is, hogy miért éppen ez a levélbeli
    szakasz hangzik fel már évszázadok óta advent harmadik vasárnapján az ősi olvasmányrendek
    belső logikája szerint. <i>„Te vagy-e az eljövendő vagy más várjunk?”</i> (Mt 11,3) – kérdezi
    Keresztelő János a mai evangéliumban. Jézus válasza a sivatagi út képét Isten országának
    kézzelfogható valóságává változtatja: <i>„…vakok látnak, és bénák járnak, leprások tisztulnak
    meg, és süketek hallanak, halottak támadnak fel, és szegényeknek hirdettetik az evangélium.”</i>
    (Mt 11,5) A nagy vendég ő maga, aki itt ismét az idegenség, az elidegenedés motívuma tűnik
    fel az evangéliumból, élettereket, életlehetőségeket teremt a helytelen sivatag közepén. Ahová
    elindul, ott a világ átalakul, még a kétely ellenében is, amely ezt nem hajlandó felismerni.
    Erről beszél Pál is, amikor Isten titkairól szól, hogy ez a titok mindig az Isten evangéliumának
    egy konkrét megvalósulása, az Isten szeretetének egy érthetetlen, váratlan tette. Hiszen az
    Isten részéről Jézus Krisztusban felkínált szabadítás sokszor nem felelt meg a várakozásoknak
    akkor, kétezer évvel ezelőtt és nem felel meg ma sem.
</p>
<p>
    <b>3) Az Istenhez való viszonyban szemlélve az életemet felismerem, hogy Isten érkezése
    reménységet hordoz</b>
    <i>„Onnan jön el ítélni élőket és holtakat.”</i> – Ez az első jövőre vonatkozó mondat, a reménység
    első mondata az Apostoli Hitvallásban, amit majd hamarosan elmondunk. Ez nem
    ténymegállapítás, hanem bizalmi döntés. Ez a mondat arról szól ennek a páli szakasznak az
    értelmében, hogy az elkeseredetten és véresen megtépázott világunkkal szemben bízunk
    abban, hogy az nem Isten által elhagyott világ, hanem Isten jó teremtménye. Az az Isten
    teremtette, akiről a Biblia úgy beszél, mint aki nem hagyja el keze munkáját. Hiszen nem úgy
    van, ahogyan Madách írja az Ember tragédiája című művében, hogy „a gép forog, az alkotó
    pihen.” Ő Fiában egészen közel lépett hozzánk, mert ő maga is emberré lett, embertársa lett
    minden embernek. Mindent magára vett, mindent magára vállalt, mindent, ami elválaszt
    minket Istentől, és ezért az Istentől való rettenetes távolságba, a legsötétebb sötétségbe esett.
    Ám ő feltámadt a halálból, és ő ül az Isten jobbján, és képvisel minket, ő ment fel minket, ő
    mond jót rólunk, ő az, aki mindent a legjobbra fordít. Őbenne, vele együtt minden ember már
    Istennel lehet, akár tudja ezt, akár nem, akár hiszi, akár nem, akár jellemzi tetteit, akár nem –
    a lehetőséget felkínálja erre az Isten.
</p>
<p>
    Ő el fog jönni – ez az advent témája. A keresztény igehirdetések és prédikációk hallgatásának
    történetében azt, hogy eljön, hogy ítélkezzen, mindig úgy értelmezték, mint egy rémhírt, egy
    ijesztő üzenetet. Pál számára azonban ez egy örömteli, felszabadító üzenet, tiszta evangélium.
    Az Úr az, aki megítél engem – ez nála azt jelenti: nem érdekel, és nem foglalkoztat, nem
    határoz meg, hogy mások mit gondolnak vagy akár mondanak rólam, hogyan ítélnek meg,
    elítélnek-e, milyen jogon, milyen mérce szerint ítélnek meg. Úgy számol, hogy az ítélet,
    amelyet Jézus Krisztus tart majd, az Isten Fia, aki emberfiává lett, akiben Isten embersége
    ragyogott fel, emberi, irgalmas ítélet lesz – egészen más, mint azok a nagyon is embertelen
    ítéletek, amelyeket mi emberek mondunk ki naponta egymás felett. Igen, egy bizonyos ponton
    fény derül a titokra. Nagy örömmel és csodálkozással. Meglepetéssel és hangos robajjal. Ám
    gyakran csak egy kis, csendes pillanatban. Egy villanásnyi szépség és igazság: Isten ott van a
    világban. Egy kisgyermek a betlehemi istállóban, az ember arcú Isten, aki azt mondja az
    embereknek: Jöjj, velem, és hagyd, hogy elragadjon a szeretetem. Ez az a nagy „igen”, amit
    Isten mond neked és nekem.
</p>
<p>
    <b>Imádkozzunk!</b>
</p>
<p>
    Urunk, Jézus Krisztus, várjuk eljöveteled, várjuk a békét, mert annyi békétlenség van kívül a
    világban és bent a szívünkben! Várjuk eljöveteled, mert ebben a hazug világban egyre inkább
    az igazságra éhezünk. Annyi igazságtalanság sújtja a népeket és az embereket. Várjuk
    eljöveteled, mert szomjazzuk a szabadságot, és mindnyájan a bajok és bűnök bilincseiben
    kínlódunk. Add vissza reménységünket, amit elvesztettünk! Add meg újra a szeretetet
    azoknak, akik idegenkedve viselkednek egymással szemben! Nyisd meg szívünket, hogy
    felragyogó örömödet megtapasztalhassuk életünkben! Kérünk, hallgass meg minket! Ámen.
    (JÜRGEN MOLTMANN)
</p>
<p>
    Angyal-Cseke Csaba
</p>
