<h3>Igehirdetés 2017. december 25.</h3>
<h4>Oltár előtti lekciók:  Tit 2, 11-14; Lk 2,1-14</h4>
<h4>Textus: Zsolt 111,1-10</h4>
<p>
    „Adjátok vissza a karácsonyunkat!” - ezzel a felhívással keringett az interneten egy - talán fiktív - szülői levél, amely panaszolja a sok kötelező karácsonyi programot. Azt, hogy mennyi rendezvényen kellett az adventi időben a gyerekeknek részt venniük, mennyi műsor, próba, kötelező kölcsönös ajándékozás, hány helyre kellett süteményt sütni, és főleg sok-sok időt áldozni az adventből. Mindeközben pedig nem maradt idejük a családoknak az otthoni meghitt csendes ráhangolódásra, békés beszélgetésre, díszítgetésre, sütögetésre, gyertyagyújtásra, együtt éneklésre. Magam részéről minden fáradtság ellenére voltak jó élményeim az effajta programok közt. Biztos azonban, hogy van egyfajta „arccal a karácsony felé” hangulat a levegőben ilyenkor, ami nem mindig a lényegre irányul.
</p>
<p>
    A mai zsoltárt először elolvasva talán hasonló érzésünk támadhat: hova lett ebből a karácsony? Hagyományosan az Ószövetségből a messiási ígéretek igéit szoktuk ilyenkor hallani, amik szintén arccal a karácsony felé fordítanak minket, amik Isten karácsonyt készítő munkálkodására irányítják a figyelmünket. Ez az ige inkább „háttal áll” az ünnepünkhöz képest. Mégis ez a hátrafordulás magában hordozza az Ószövetségnek azt az időszemléletét, amiről már többször is szó esett, hogy eszerint az ember maga előtt látja a múltját, s mint a menetiránynak háttal ülő evezős halad a jövője felé  ráhagyatkozva Isten kegyelmére: ha én magam nem is, de Isten látja, mi következik ezután. 
</p>
<p>
    Ez a zsoltár segít megérteni, hogy kell ezt a hátratekintést jól csinálni, gyakorolni. Nem nosztalgikus visszafelé nézés. Még csak nem is tudós történelmi összegzés. Nem  pszichoanalízis, vagy sóvárgás valami megszépült emlék után. Inkább olyan, mint a gyerekek kedvelt számösszekötő feladatai, amikor az üres lapon a rajz egyes pontjai jelennek csak meg számokkal jelölve, s a megfelelő sorrendben összekötve őket kirajzolódik a kép. Amikor összeáll egy ilyen kép, azt nevezhetjük ünnepnek. Életünk képe rajzolódhat ki ezen a karácsonyon is. A jelenlegi képe. Hogy hol vagyunk? Kik vagyunk? Miért itt, miért így? 
</p>
<p>
    És, hogy mitől ünnepi? Attól, hogy amint a napkeleti bölcsek útját a csillag rajzolta az égre, úgy a mi életünk képének fontos pontjai is Isten csillagos egén rajzolódnak elénk. Ha merünk föltekinteni, ha merünk Istentől üzenetet remélni: a magunk nyelvén, hozzánk szóló személyes üzenetet. Ha merjük vállalni azt az emberileg nézve fejtetőre állt helyzetet, hogy az életünk biztos alapja nem a lábunk alatt van, hanem odafönn. Nem is a csillagok között, hanem képletesen szólva, vagyis Istennél.  Mégis ezen a földön járva találkozásra hív. Azt szeretné, ha úgy tudnánk elindulni egészen hétköznapi utainkon, talán olyan köves, sivatagos, végtelennek tűnő kietlen mindennapiságban mint a napkeleti bölcsek egykor, hogy a végén mégis Hozzá érkezzünk; hogy a megérkezésünk  Őhozzá ünnepi istentiszteletté váljon, s megszülessen szívünkben a mi életünk zsoltára. „Nagyok az Úr tettei, kikutathatják, akiknek csak kedvük telik benne. Munkája fenséges és ékes, igazsága örökre megmarad.” Az igazi válaszokat az életünk kérdéseire abban láthatjuk meg, ha visszatekintve az eddigiekre, megtalálva életünk fontos pontjait, meg tudjuk látni bennük Isten keze nyomát. Eszünkbe juthat gyermekkorunk, családunk otthonunk szépsége, vagy éppen egyszerűsége. Eszünkbe juthatnak hagyományaink, amikkel talán nem mindig értettünk egyet, de mégis támpontot jelentettek értékeink kialakításához. Eszünkbe juthat fiatalságunk, amikor, mint a fa ága tavasszal, gyors növekedésnek indultunk, esetleg messzire nőve a tőtől, mégis az egész növénynek új formát, karaktert adva. Eszünkbe juthatnak hiányaink is; a falak, amikbe beleütköztünk, a fájdalmak, vagy a félelmek, amiket hosszabb, vagy rövidebb ideig hordoznunk kellett, s amik akkor változtattak életünk akkori irányán, tempóján. Motiváltak, vagy dacot ébresztettek bennünk, de minden esetre új utak, új megoldások keresésére indítottak.
</p>
<p>
    Különös és elgondolkodtató az ilyen visszatekintés. A zsoltáros úgy írja le a pusztai vándorlást, mint valami diadalmenetet. Holott tudjuk, mennyi éhezés, szomjazás, kétség, háborgás volt benne; mennyi istentagadás, perlekedés az Úrral. Hogyan tudja mégis így látni a múltat? Mondhatnánk: szemlélet kérdése az egész. Ahogy egyszer egy hittanórán is meglepő választ kaptam a kérdésre, amikor megkérdeztem a gyerekeket, milyennek képzelik a hosszú vándorlás végén az ígéret földjének határához érkezett nép állapotát. Egyikük azt felelte: „Biztosan jól megerősödött a lábuk a hosszú gyaloglásban”. A válaszadó kislány sportol, ismeri az érzést, ami a fáradtság után következik. Tudja, hogy van a holtpont után megerősödés, és, hogy a győzelem sem képzelhető el ezek nélkül. 
</p>
<p>
    Az Isten előtt álló visszatekintés is hasonlít ehhez. Nem önámítás, nem kegyes hazugság magunknak, nem is az idő szépítő hatása, nem Istennek illő fényezése; hanem tapasztalat és tanúságtétel arról, hogy a fontos pontokat, amik életünk képét rajzolják, Isten maga írja, jelöli meg számunkra. 
</p>
<p>
    A zsoltáros ilyesmikre emlékszik vissza: táplált, kegyelmet és irgalmat gyakorolt, csodákat hajtott végre. Mindezek a pontok pedig azért tudnak ilyen hangsúlyossá válni, mert Isten „Gondoskodott népe megváltásáról, örökre lerendelte szövetségét.” 
    Jézus Krisztus megváltásunkra érkezett a földre. A vádló, összekuszáló, bizalmatlanná tevő gonosz fogságából váltani, hogy bátran higgyük: mennyei Atyánk most is hűséges velünk kötött örök szövetségéhez. 
</p>	
