<h3>Igehirdetés 2017. február 19. </h3>
<p style='text-align:left;'>Oltár előtti lekciók: Ézs 55,6-11; Lk 8,4-15</p>
<p style='text-align:left;'>Igehirdetési alapige: 2Kor 12,1-10</p>
<p style='text-align:left;'>Milyen sokféleképpen tudjuk azt mondani: „elég”</p>
<p>Gyerekre rászólni: elég legyen! = amit teszel, azzal átléped a korlátaidat.</p>
<p>Szenvedő ember: elég volt! = amit el kell viselnem, meghaladja a türelmem határait.</p>
<p>Vajon elég-e? = aggódó kérdés (a vacsora a vendégeknek, a pontszám a felvételihez, a pénz az építkezéshez stb.</p>
<p>Mára elég, köszönöm elég = megelégedettség. Le tudjuk tenni a munka gondját, megengedjük a gyereknek, hogy abbahagyja a gyakorlást, vagy épp megelégszünk azzal, amit elénk tettek. Megnyugtató állapot. </p>
<p>Az imént felolvasott gondolatmenetben Pál apostol több oldalról is számot vet azzal, mi mennyi az életében. A korinthusi gyülekezet, ahová levelét címezte, sok gondot okozott neki szolgálata során. Sokan gyanakvó szemmel tekintettek az apostolra. A zsidókeresztények különféle erkölcsi hibákkal: csalárdsággal, nagyravágyással, állhatatlansággal és gyávasággal vádolták, s apostoli hivatását és rátermettségét is kétségbe vonták. Levelének első fejezeteiben sokat fáradozik azon, hogy az ebből támadt békétlenséget eloszlassa. Nem önmagát igazolja, nem ír önéletrajzot vagy pályázatot, hogy a feladatra való alkalmasságát dokumentálja. Sokkal inkább a gyülekezet szemléletmódját igyekszik a kicsinyes pártoskodás helyett az örökkévaló értékek felé fordítani. „Könnyhullatással írt levelében” nagy türelemmel buzdítja a gyülekezetet, hogy a közösséget romboló pártoskodás és áskálódás helyett vegyék inkább észre azt a szeretetet, melynek követeként végzi szolgálatát közöttük. Közben erélyes határozottsággal is szól hozzájuk: Elég legyen! Hiszen mindezzel magatokat pusztítjátok.</p>
<p>A felolvasott szakasz a levél végéről való. Mondhatnánk azt is, hogy végül mégiscsak beadja az önéletrajzát. Összefoglalja mindazt, amit megtérése, elhívatása során átélt, amit önmagáról röviden el tud mondani. Ebben azonban nyomát sem találjuk annak, ahogy általában hasonló esetben fogalmazni szokás. Nem gyűjti egybe minden nyelvvizsgáját és egyéb bizonyítványait; nem sorolja erényeit, sőt inkább erőtlenségével dicsekszik. Azzal, amiről csak gyanítani lehet, hogy valamilyen betegség lehetett, amivel együtt kellett élnie. Valószínűleg átélhette ő is, amit minden beteg ember: Elég volt! Istenhez is fordult panaszával: háromszor is kérte az Urat, hogy szabadítsa meg bajától. Hiszen talán éppen ez is akadályozta abban, hogy jó kiállású, megnyerő küllemű emberként magával ragadhatná hallgatóságát. De Isten ilyen formán nem teljesítette kérését. </p>
<p>Ehelyett Ő maga mondja azt: Elég. „Elég neked az én kegyelmem.” </p>
<p>Ez az a megnyugtató „elég”. Ez az, amire azt mondhatjuk: köszönöm, elég, pont annyi, amennyire szükségem van. Istennek erre a szavára letehetjük hasztalan vesződségeink terhét, napi fáradtságainkat, előre néző aggodalmainkat, s mondhatjuk: Köszönöm, a te kegyelmed elég. </p>
<p>A mostani vasárnapokat úgy hívják: „böjtelő”. Talán nem vagyok vele egyedül: nem mindig kap az életemben egyforma hangsúlyt a böjt ideje. De ez a böjtelő különösen nem. Most azonban, ahogy végigjárattam a tekintetem az utóbbi 3 hét vasárnapi textusain, valahogy új arcát mutatta felém. Két hete Jézus megdicsőülésének története kapcsán gondolkoztunk el Isten közelségének megtapasztalható élményéről. Az elmúlt vasárnap a családi istentiszteleten arról volt szó, hogy aki Jézus szerint böjtöl, az megmossa az arcát, és őszinte tekintettel keresi Isten tekintetét. Most Pál is azt a leírhatatlan élményét emlegeti, amire igazán nincsenek szavak, de mégis ennek a megnyugtató elégnek az aranyfedezetét adja. Így is összefoglalhatnám ezeket az üzeneteket: az Isten-élmény szegélyezi a böjt felé vezető utunkat. Jézus Isten-élménye, a tanítványok Isten-élménye, Pál Isten-élménye. Nem gondolhatunk mást, mint hogy Isten úgy akar minket böjtre felkészíteni, hogy jelenlétének biztos tudatával akar megerősíteni bennünket. </p>
<p>Champbell Ross nevelésről szóló könyveiben sarkalatos kérdésként fogalmazza meg, hogy a kisgyermek és a kamasz életében egyaránt alapszükséglet, hogy tele legyen az érzelmi tankja. Ha a helyzet oda jut, hogy a szülő azt mondja: elég legyen! Vagy a gyerek mondja: elegem van! – mindenekelőtt azt kell tisztázni, adtunk-e elég szeretetet, elfogadást és biztonságérzetet gyermekünknek ahhoz, hogy elvárásaink lehessenek. Ez az érzelmi tank. </p>
<p>Isten pedagógiája is ilyesmi: böjtben nem azt várja tőlünk, hogy fosszuk meg magunkat dolgoktól, amik után amúgy rettenetesen sóvárgunk. Sokkal inkább el akarja tölteni az érzelmi, a lelki tankunkat azzal az érzéssel, hogy amit ő ad nekünk a kegyelme és szeretete által, az mindenre elég. </p>
<p>Salamon annak idején bölcsességet kért az Úrtól, hogy helyesen tölthesse be a rá ruházott hivatást, jól tudja kormányozni a népet. Tetszett Istennek a kérés, ezért ráadásul megajándékozta őt gazdagsággal, anyagi jóléttel is. Salamon örült ennek, élt is vele, de visszatekintve az életére azt írta róla: mindez hiábavalóság. Ezek a ráadások nem tudják megadni az élet értelmét. </p>
<p>Pál másutt arról tesz tanúságot, hogy Krisztusért kárnak és szemétnek ítélt mindent. Amint Jézus megújító, átformáló szeretete beragyogta az életét, minden más szükségtelenné vált számára. Jézus minden tekintetben betöltötte az életét.</p>
<p>Kinek mit jelent, mitől jön el a böjt? Lehet az egyházi év meghatározott szakasza, amit mindig emlegetünk. Lehet egy tudatos elhatározás időszaka, amire felkészülünk, és tervszerűen igyekszünk minél inkább Isten felé fordulni. Lehet olyan életszakasz is, amikor valamilyen élethelyzetnél fogva valóban mélységében éljük át Krisztus szenvedését. Az ő szava ilyenkor is hangzik: Elég neked az én kegyelmem= te elég vagy nekem így, ahogy vagy. Nem neked kell átélni Krisztus szenvedését, hanem Ő hordozza a tiédet.</p>
<p></p>
<p>„Az az ember, akit bennem szeretsz, természetesen jobb nálam: én nem vagyok ilyen. De te szeress, és én majd igyekszem, hogy jobb legyek önmagamnál.” (M. M. Prisvin, orosz író)</p>
<p>Hozzátehetjük: az ember, akit Isten benned-bennem szeret, jobb nálunk, mert ő az Isten Fia. Lehet olyan Krisztus-élményünk, ami velünk is elmondatja: Íme az Ember, aki bennem él.</p>
<p style='text-align:left;'></p>
<p style='text-align:left;'></p>
