<h3>Igehirdetés 2025.08.03.</h3>
<h4>Lekciók: 2Móz 16,2-3.11-18; Róm 6,19-23;</h4>
<h4>Textus: Mk 8,1-9</h4>

<p>Az evangéliumi történetek egyik klasszikusát olvastam fel az imént. 6
alkalommal is előfordul a 4 illetve az 5 ezer emberről szóló változat,
és utóbbit mind a 4 evangélista feljegyzi. A képes gyermekbibliáknak is
kedvelt témája a barátságos, jól illusztrálható jelenet. Ebben a nyári
időben kicsit emlékeztet a kiránduló, piknikező emberek életképeire.
Szinyei Majálisára, csak éppen tömeges változatban, nyári ifjúsági
táborok szabadtéri étkezésére, vagy éppen a nyaraláson készült szelfik
valamelyikére is. Szinyei a maga képéről azt írja, saját magát hason
fekve, hátat fordítva festette rá a képre. „Bevallom, azon kritikusokra
gondoltam, kiknek képem nem fog tetszeni.” A szelfizőket épp az
ellenkezője motiválja. Ők látszani akarnak. Vagy, mert boldogok, s ezt
mindenkivel tudatni akarják, vagy épp sosem volt, vágyott, beállított
idillikus pillanatokat örökítenek s osztanak meg a közönséggel.</p>
<p>A mai történetet Jézus szemszögéből láthatjuk. Jézus pedig őket
látja, rájuk figyel, nem népszerű önmagára. Nem a fan club-ját látja
maga körül, hanem olyan embereket, akiknek szükségük van rá. Embereket
lát maga körül. Sokaságot, akik ismét egyre többen vannak. Két
fejezettel korábban olvashatunk az 5000 ember megvendégeléséről. Ott
Jézus éppen vissza akart vonulni tanítványaival, de nemhogy pihenésre,
még enni sem volt idejük. Most ismét sokan veszik őket körül. Mi
jellemzi ezeket az embereket?</p>
<p>Némelyikük messziről jött. Az ószövetségi és a rabbinista
szóhasználat gyakran különbözteti meg a választott nép tagjait a
pogányoktól a „közel-messze” ellentétpárral, mintha ez az Istenhez való
viszonyukat is jelezné. Jézus körül van helyük a messziről jött
embereknek. Azoknak is, akik nem érzik magukat bennfenteseknek, akár még
talán nagyon hívőknek sem; akik számára Isten idegen, vagy
megfoghatatlan, akik tartózkodóak vele szemben, vagy úgy érzik,
nincsenek még vagy már beszélő viszonyban; akik valami oknál fogva
eltávolodtak Istentől, vagy elveszítették vele a kapcsolatukat. Esetleg
úgy érzik, maga Isten feledkezett meg róluk. Jézus várja, és szeretettel
fogadja az őt keresőket. AZokat is, akik hosszú lelki vagy fizikai utat
jártak be azért, hogy a közelébe kerülhessenek.</p>
<p>Mindnyájan nagyon kitartóak. Már három napja itt vannak. Egy másik
fordítás szerint: „már három napja kitartanak mellettem” (Dóka). Az
5000-ről szóló történet arról beszél, hogy Jézus egész nap tanította a
sokaságot, s mire beesteledett, megéheztek. Ehhez képest itt nincs szó
arról, hogy mi történt a jóval hosszabb 3 nap alatt. Miért is tartanak
ki ezek az emberek? Jézusnak jó a közelsége. Mint amikor a családtagok
örülnek, ha egyszerűen csak egy légtérben teszi ki-ki a dolgát. Jó
tudni, érezni, hogy a másik ott van. Jézusnak vonzó a közelsége. Nem jó
megjelenése, vagy lehengerlő stílusa miatt, hanem, mert éltető erő árad
belőle. Amint a vérfolyásos asszony (Lk 8,44) hitt abban, hogy elég a
köntöse szélét megérinteni, hogy meggyógyuljon, úgy talán ezek az
emberek is érezték, hitték, hogy egyszerűen Jézus közelségéből valami jó
származik. Három napig kitartottak mellette. Mennyi idő az a három nap?
Éhesen biztosan nagyon sok. Meddig tartunk ki Jézus mellett? Amikor
szívünk szerint sürgetnénk kérdéseinkre a választ, bajainkra a
megoldást, fájdalmunkra az enyhülést, veszteségeinkre a kárpótlást:
meddig tart a türelmünk? Meddig tart a figyelmünk, hogy észrevegyük,
amikor elhangzik az éppen személyesen nekünk szóló üzenet? Tudjuk-e
hittel várni, hogy megmutassa az utat, amin járnunk kell?</p>
<p>Jézus látja a konkrét szükséget. Talán a történetnek ebben a
változatában éppen azért nem hangsúlyozza Márk, hogy Jézus 3 napon át
tanított volna - ami persze nem kizárt, sőt valószínű -, mert éppen
arról tanúskodik, hogy Jézus számára fontos az életünk konkrét
szükséglete. Itt éppen az étkezés, ami a Maslow-piramis legalsó szintje,
vagyis a létünk alapvető szükséglete, amire épül minden más. Jézus,
amikor az Isten országának evangéliumát hozza közénk, akkor nem a
fellegekben jár, nem elvont teológiát hirdet, vagy csupán lelki síkon
érti az üzenetet, hanem minden értelemben a javunkat akarja. Nincs olyan
szegmense az életünknek, ami érdektelen lenne számára. HIszen azért lett
emberré, mert az emberi lét a maga teljességében fontos számára. S itt a
teljesség nem a tökéletesség értelmében értendő. Nem a már
kiteljesedett, mindent megvalósított életet értve, hanem éppen a
tökéletlenségeivel, fájdalmával, hiányaival együtt, teljes egészében,
mindenestül vette magára az életünket. Nem lehet olyan gondunk,
problámánk, amivel ne fordulhatnánk hozzá, ami a szemében túl csekély
lenne ahhoz, hogy figyelmet fordítson rá.</p>
<p>Jézus látja a tanítványait is. Talán kicsit próbára is teszi őket,
amikor ő maga vázolja a helyzet komolyságát, súlyosságát: mi vár az
emberekre, ha éhesen útnak indulnak. Megijeszti őket, vagy a
felelősségérzetüket ébresztgeti? Egy 17. századi holland rézmetszeten (
Jézus egészen a háttérben ül. Előtérben látjuk a tömegnek kenyeret osztó
egyik tanítványt. Hiszen követőit Jézus egymásra bízza: A kenyereket
tanítványainak adja, hogy ők osszák szét az embereknek. Életünk,
környezetünk gondjait, drámáit látva éppen abban erősödhetünk meg, hogy
Urunk feladatot bíz ránk. Ijesztő körülmények között sem hagy magunkra
mélybe húzó tehetetlenségben, hanem új utakra indít. És nem hagyja
magára azokat sem, akikhez éppen minket küld, hogy szeretetének
közvetítői legyünk. Milyen fontos is, hogy a tanítványok azt adják az
embereknek, amit Jézustól kaptak. Mennyivel másképp szolgálhatunk
egymásnak ezzel a lelkülettel: azt adjuk szóban, tettben, anyagiakban,
amit magunk is Isten áldásával kaptunk.</p>
<p>Azonban nem elég, hogy Jézus lát bennünket, nekünk is meg kell
látnunk Őt, és legfőbb ajándékát. Mégpedig azt, hogy amint vezet az
életünk útján: akár örömöt ad, akár éppen nehézségeken keresztül kell
haladnunk, egyre szorosabb közösségbe hív önmagával. Ennek kifejeződése
a mai történetben, hogy a kenyér megtörésekor az úrvacsorai liturgia
szavait olvashatjuk. Az a Jézus kínálta kenyérrel az arra éhes
embereket, aki már akkor a keresztúton járt, hogy végül teljes életét,
önmagát adja értünk. Csodálatos ajándéka, hogy a vele való közösségünk
ma is az úrvacsorában teljesedhet be. Ez a közösség nem csupán
liturgikus alkalom, hanem egészen átitatja a mindennapjainkat. Akit
Jézus vendégelt meg, az már többé nem ugyanaz az ember, mint aki előtte
volt. Egy jó baráti beszélgetés közössége is nyomot hagy az életünkön,
hogyne történne ez meg velünk a Jézussal való közösségben. Ahogy
kilépünk az utcára, hazamegyünk, vagy a dolgainkat intézzük, eltölthet
minket ennek a közösségnek az öröme; feltölt, mint erőforrás; másként
láttatja velünk a világot, a saját életünket. Akármilyen messziről
érkeztünk őhozzá, az ő elfogadó szeretetének köszönhetően átélhetjük,
amit Pál tanít, s amit a heti igében olvashatunk:</p>
<p>„Nem vagytok többé idegenek és jövevények, hanem polgártársai a
szenteknek és háza népe Istennek.” (Ef 2,19)</p>
