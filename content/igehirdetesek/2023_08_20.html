<h3>Ki az igaz ember?</h3>
<h4>Igehirdetés, Budakeszi, 2023. augusztus 20</h4>
<h4>Szentháromság ünnepe utáni 12. vasárnap</h4>

<h4>Olvasmányok</h4>
<p style="font-weight: bold;">
    2Sám 12, 1-14a (Nátán és Dávid)
    Lk 18, 1-14 (A farizeus és a vmszedő)
</p>

<h4> Textus: Fil 3,3-14</h4>
<p style="font-style: italic; font-family: inherit;">
    Pedig nekem lehetne bizakodásom a testben is. Ha másvalaki úgy gondolja, hogy
    testben bizakodhat, én még inkább: 5 nyolcadik napon metéltek körül, Izráel népéből,
    Benjámin törzséből származom, héber a héberek közül, törvény szempontjából farizeus, 6
    buzgóság szempontjából az egyház üldözője, a törvényben követelt igazság szempontjából
    feddhetetlen voltam. 7 Ellenben azt, ami nekem nyereség volt, kárnak ítéltem Krisztusért. 8
    Sőt most is kárnak ítélek mindent Krisztus Jézus, az én Uram ismeretének páratlan
    nagyságáért. Őérte kárba veszni hagytam és szemétnek ítélek mindent, hogy Krisztust
    megnyerjem. 9 Hogy kitűnjék rólam őáltala: nincsen saját igazságom a törvény alapján,
    hanem a Krisztusba vetett hit által Istentől van igazságom a hit alapján, 10 hogy
    megismerjem őt és feltámadása erejét, valamint a szenvedéseiben való részesedést,
    hasonlóvá lévén az ő halálához, 11 hogy valamiképpen eljussak a halottak közül való
    feltámadásra. 12 Nem mintha már elértem volna mindezt, vagy már célnál volnék, de
    igyekszem, hogy meg is ragadjam, mert engem is megragadott Krisztus Jézus. 13
    Testvéreim, én nem gondolom magamról, hogy már elértem, 14 de egyet teszek: ami
    mögöttem van, azt elfelejtve, ami pedig előttem van, annak nekifeszülve futok egyenest a cél
    felé, Isten mennyei elhívásának Krisztus Jézusban adott jutalmáért.
</p>

<p>
    Kedves Testvérek!
</p>
<p>
    Ki az igaz ember?
</p>
<p>
    Sokféle emberről beszélünk pozitív értelemben: okos ember, jó ember, becsületes ember,
    derék ember, jó magyar ember, ügyes ember, bölcs ember, megbízható ember, s talán
    leggyakrabban: boldog ember! (Mindezek ellentétéről, a negatív típusokról most inkább nem
    szólok.)
</p>
<p>
    Ma a két oltár előtt felolvasott ige, és a most elhangzott textus alapján azt a kérdést
    keressük, hogy ki az igaz ember?
    Három emberről fogok szólni: egy királyról egy vámszedőről és egy apostolról.
    Dávidról, a névtelen vámszedőről és Pál apostolról. Mindegyik életében egy változás történt.
    Mindegyik életében van egy „volt” és egy „lett” periódus.
    Az irodalmi művekben az emberi jellemeket hamar felismerjük, hogy ki kicsoda,
    milyen a jellem, s ezek a jellemek többnyire ugyanazok egy regény, vagy egy dráma
    esetében. Életükben ritkán van változás, vagy 180 fokos fordulat. Amíg az irodalmi
    művekben az emberek a főszereplők, a Bibliában Isten a főszereplő. Ő cselekszik. Isten
    cselekvő Isten. Erről szól Mária éneke, a Magnificat:
</p>
<p>
    Így olvassuk:
</p>
<p>
    <pre style="font-style: italic; font-family: inherit;">
Hatalmas dolgot cselekedett karjával,
szétszórta a szívük szándékában felfuvalkodottakat.

Hatalmasokat döntött le trónjukról,
és megalázotta kat emelt fel.

Éhezőket látott el javakkal,
és bővelkedőket küldött el üres kézzel.
    </pre>
</p>
<p>
    A bibliai szereplők életingájának kilengése sokkal szélesebb, mint az irodalmi művek
    hőseinek, hiszen az egyes szereplők: Jákóbok, Józsefek, Dávidok, Péterek a semmiből
    lesznek mindenek. Jákób csalónak indult, s ő lett Izráel. József, a dicsekvő ficsúr, a papa
    kedvence volt, ám Isten kohójában megtisztított embere lett. Dávid, a parázna, Istent
    dicsőítő, neki szolgáló uralkodó lett. Péter, a gyáva, a Jézust megtagadó, az első számú
    apostol lett.
</p>
<p>
    Folytathatnánk a sort. Ők mindnyájan új teremtések lettek. Az Istentől érintett
    emberek megaláztatnak és felmagasztaltatnak. Akik viszont magukat felmagasztalják, mint
    az Ószövetségben a fáraó, vagy a babilóniai király, Nabukonodzor és minden birodalmat
    építő, felfuvalkodott hatalom, azokat Isten megalázza és ledönti a trónjáról.
    Az Újszövetségben ilyenek a világi hatalom képviselői, mint Heródes és Pilátus,
    vagy éppen a szupervallásos farizeusok, főpapok vagy Kajafások.
</p>
<p>
    Ma nem a világ nagyjairól, a hatalom embereiről, a felfuvalkodottakról és
    ledöntöttekről, az ő bukásukról szólunk, hanem az egykor a bűn rabságában vergődökről,
    azokról, akiket Isten megszabadított, a mélységből kiemelt, s akiket a saját szolgálatába
    állított. Akik a senkikből lettek valakik, az elveszettekből megtaláltak, akik Isten kohójában
    önigazakból igaz emberek lettek.
</p>
<p>
    Legkézenfelvőbb lenne most a tékozló fiú történtét olvasnunk, tanulmányoznunk,
    szemlélnünk. Most azonban inkább az imént már említett három említett személyre,
    Dávidra, a vámszedőre és Pál apostolra irányítsuk a figyelmünket!
</p>
<h4>1. DÁVID</h4>
<p>
    Dávid egyszerű pásztorfiúból lett hatalmas király. Élete, uralkodása delelőjén azonban
    súlyosan vétkezett. Elcsábította Betsabét, Uriás feleségét, majd a férjét, akit a hadsereg élére
    állított, s így a halálba küldte. Királyként, a hatalom csúcsán úgy érezte, hogy minden
    rendben van. A hatalom eltorzította a erkölcsi jellemét, a bűne követketében lelkileg
    megvakult. Shakespeare – akit szeretek idézni – írja egyik drámájában:
<p>
    <pre style="font-style: italic; font-family: inherit;">
„De jaj, ha bűnben megkeményedünk,
Szemünk befogják a nagy istenek:
Önnön mocskunkba fojtják ép eszünket,
Hogy bálványozzuk bűneink – s kacagnak
Míg vesztünkbe futunk.” (Mészöly Dezső ford.)
    </pre>
</p>
<p>
    Ilyen volt Dávid egészen addig, amíg Nátán próféta megjelent előtte és elmondott egy
    példázatot egy gazdag és egy szegény emberről, arról, hogy a gazdag elvette a szegény
    ember egyetlen báránykáját. Mint hallottuk, Dávid haragra lobbant, és ezt mondta, „halál fiai
    ez az ember!” És ekkor Nátán így szólt: „te vagy ez az ember!” Nátán a példázattal tükröt
    tartott Dávid elé, s Dávid felismerte saját eltorzult jellemét, összetört és így szólt:
</p>
<p>
    <pre style="font-style: italic; font-family: inherit;">
Vétkeztem az Úr ellen!
Nátán így felelt Dávidnak: Az Úr is elengedte vétkedet, nem halsz meg.
    </pre>
</p>
<p>
És ekkor írja meg Dávid a Biblia legmegrendítőbb bűnbánati énekét, az 51. zsoltárt:
</p>
<p>
    <pre style="font-style: italic; font-family: inherit;">
Dávid zsoltára, abból az időből, mikor nála járt Nátán próféta, mert bement Dávid
Betsabéhoz. Könyörülj rajtam kegyelmeddel, Istenem, töröld el hűtlenségemet nagy
irgalmaddal!
…
Teljesen mosd le rólam bűnömet, és vétkemtől tisztíts meg engem! Tisztíts meg izsóppal, és
tiszta leszek, moss meg engem, és fehérebb leszek, mint a hó.
Tiszta szívet teremts bennem, Istenem, és az erős lelket újítsd meg bennem!
Ne vess el orcád elől, szent lelkedet ne vedd el tőlem! Vidámíts meg újra szabadításoddal,
támogass, hogy lelkem készséges legyen, hogy taníthassam útjaidra a hűtleneket, és a
vétkesek megtérjenek hozzád..
..
Isten előtt a töredelmes lélek a kedves áldozat. A töredelmes és megtört szívet nem veted
meg, Istenem!
    </pre>
</p>
<p>
    Hogyan lett a hatalomtól megszédült, erkölcsileg és lelkileg megvakult hamis
    emberből igaz ember? Úgy, hogy meglátta, felismerte lelkének sötétségét, értékrendjének
    hamis voltát – és megriadt az addigi önmagától.
    Néhány évtizede egy erdélyi lelkész tartott evangelizációt egy református
    gyülekezetben, s többször is elismételte ezt a sokunk számára értehetetlen kérdést: „Testvér,
    megtetszett-e az óembered? Mert ha nem teszett meg, akkor még nem vagy újjászületett
    ember!” Sokan zavartan néztünk egymásra: miért kell, hogy „megtetszen” nekünk az
    óemberünk? Nemsokára kiállt a helyi lelkész és ezt mondta: „mifelénk ezt úgy mondják –
    megláttad-e már az óemberedet?”
</p>
<p>
Pontosan erről van szó! „Kitetszett-e”, kirajzolódott-e előtted az, hogy ki voltál?
Megijedtél-e attól, hogy ki voltál? Elhatárolódtál egykori önmagadtól? Egykori szavaidtól,
egykori cselekedeteidtől? Ki tudod-e mondani: ez voltam, bocsásd meg Istenem a bűneimet!
Dávid ki tudta mondani, Dávid szíve összetört, s ezért válhatott igaz emberré, népe és a
kereszténység példaképévé és a zsoltárok szerzőjévé. De elég-e a bűnbánat?
</p>
<h4>2. A VÁMSZEDŐ</h4>
<p>
    A második példánk a vámszedő. Róla most rövidebben szólunk. Jézus példázatban szól két
    emberről. Az egyik a vallásos, aki Isten előtt sorolja az érdemeit, hálát ad azért, hogy nem
    olyan bűnös, mint a hátul álló vámszedő. Igen, a farizeus erkölcsös ember, talán egykor
    „megtért” ember, aki most már a hitével, feddhetetlen életével és a cselekedeteivel
    dicsekszik Isten előtt. Ő az önigaz ember. Vagyis nem igaz ember. A vámszedő bizonyára
    sok bűnt követett el: talán csalt, lopott, gyilkolt, paráználkodott. Mi volt a konkrét bűne –
    nem tudjuk. Ő azonban úgy áll meg a templomban, hogy a szemét sem meri az égre emelni
    és a mellét verve csak ennyit mond:
</p>
<p>
    <pre style="font-style: italic; font-family: inherit;">
„Istenem, légy irgalmas nekem, bűnösnek!”
    </pre>
</p>
<p>
    Ebben a pár szóban minden benne van. Ez az öt szó ugyanaz, amiről Dávid hosszú éneke, az
    51. zsoltár is szól. Nevezik ezt „Jézus-imának”, aminek több változata is olvasható az
    evangéliumban. Szerzetesek, a keleti keresztények sokszor elmondják, mormolják,
    „mantrázzák” egymás után ezt a néhány szót. Lehet, hogy nekünk, nyugati, protestáns
    keresztényeknek ez idegennek tűnik. Külföldön járva én azonban sok hívőnél tapasztaltam
    ennek a Jézus-imának az erejét. Mit mond Jézus? „Ez az ember megigazulva ment haza.”
    A bűnös vámszedő igaz ember lett!.
</p>
<p>
Aki Isten előtt, az Ő bűnbocsánatának kegyelmében bízva vallja meg bűneit, az
leteszi ezt a terhet magáról, mert bízik abban, mint ez valójában is így van, hogy ezt a terhet
Krisztus veszi magára. Aki ezzel a hittel imádkozik, az nemcsak bűnbánatot tart, hanem
bűnbocsánatot is nyer; megtér, hazatér, mint a tékozló fiú! Azt monda Jézus, hogy ez az
ember megigazultan tért haza. Megtért. Igaz ember lett. Mert hitt. Hite által igazult meg. De
neki nem „ékszer” volt a hite, mint a farizeusnak, hanem az egész élete.
Ugyanakkor vigyázzunk, nehogy (amint egy anektótában hallottam) így
imádkozzunk: „Hálát adok Istenem, hogy nem vagyok olyan, mint ez a farizeus”! „Mert aki
felmagasztalja magát, megaláztatik, aki pedig megalázza magát, felmagasztaltatik.”
</p>
<h4>3. PÁL APOSTOL</h4>
<p>
Most érkeztünk el az igaz ember harmadik példájához, Pál apostolhoz. Ő írt,
prédikált legtöbbször arról, hogy az igaz ember hitből él, újabb fordítások szerint: hit által él.
A múlt héten hallottuk ezt Habakuk próféta szájából, hiszen ezt az igeverset Pál apostol tőle
idézte a Római levélben. Nem a cseledetek, hanem a hit általi megigazulás a lényeg! –
mondták a reformátorok, s tudjuk, hogy ez volt Luther élet- és sorsfordító igéje is. Azt
persze Luther is vallotta, hogy a hitből következnek a cselekedetek, csak a hit nélküli
cselekedekről tartotta, hogy azok nem elég az megigazuláshoz.
</p>
<p>
    Szeretem a „hit általi megigazulás” kifejezést pontosítani: sokféle hit van ebben a
    világban (Buddha-hit, Allah-hit, természet-hit stb.), de a keresztények <i>„a krisztushit által”</i>
    élnek, aminek összefoglalása Jn 3,16: <i>„aki hisz őbenne”</i>.
</p>
<p>
    Pál apostol a Krisztus-üldöző zsidó életéről sokat hallottunk. Megtérésének
    történetét háromszor is olvashatjuk az Apostolok cselekedeteiről szóló könyvben. Pál
    apostol leveleiben sokat ír önmagáról. De nem azért, mert nárcisztikus személy volt.
    Sohasem önmagával, hanem mindig Krisztussal dicsekedett. Azzal, hogy nem ő él, hanem él
    benne a Krisztus. A megtérés számára az óember meghalását és a Krisztus által
    ujjáteremtett, azaz az új ember feltámadását jelentette. Ezt tanította Pál a keresztségről: mi
    Krisztus halálába és feltámadásába oltódunk be, amikor a vízben szimbolikusan meghalunk,
    ám onnan feljőve, szimbolikusan feltámadunk. Az ujjászületett ember nemcsak megriad
    önmagától, hanem ami akkor nyereség volt számára, azt most kárnak ítéli, ami akkor érték
    volt számára, azt most szemétnek tartja. Most már nem érték Pál számára az előkelő zsidó
    származása, a törvény alapos ismerete, buzgósága. Pál nemcsak tanította, hanem meg is élte,
    hogy nem a törvény cselekedete által, hanem a hit által igazul meg, a hite teszi az embert
    igaz emberré.
</p>
<p>
Ki tehát az igaz ember? Nem az, aki nem az igazságot birtokló ember, hanem az, akit
az igazság birtokol, formál és alakít. „Az igaz ember szívében nincs álnokság, a beszéde
tiszta” – mondja a zsoltáros.” (Vö. Zsolt 15). Az igaz ember az, aki Istenben bízik és
szüntelenül imádkozik. Akárcsak az özvegyasszony Jézus példázatában, akinek a kitartó
imádsága még a hamis bírót is meghátrálásra készteti.
</p>
<p>
    Az igaz ember azonban nem feltétlenül „kész”. Aki az igazságot keresi, aki abba az
    irányba tart, az már igaz ember. Ezt írja Pál:
</p>
<p>
    <pre style="font-style: italic; font-family: inherit;">
Nem mintha már elértem volna mindezt, vagy már célnál volnék, de igyekszem, hogy meg is
ragadjam, mert engem is megragadott Krisztus Jézus.
Testvéreim, én nem gondolom magamról, hogy már elértem,
de egyet teszek: ami mögöttem van, azt elfelejtve, ami pedig előttem van, annak nekifeszülve
futok egyenest a cél felé.
    </pre>
</p>
<p>
    Az igaz embert az Ószövetség Caddiknak, az Újszövetség dikaiosznak hívja.
    Mondhatnák erre sok bibliai és számos egyháztörténelmi példát is.
    Mindössze egy példát említek. Egyházunkhoz is tartozó, az elmúlt napokban a 85.
    születésnapját ünnepelő Balczó András példáját. Barnabás fia az alábbi sorokat posztolta a
    facebook-ján.
</p>
<p>
    <pre style="font-style: italic; font-family: inherit;">
„Apuka 85.
Mi mindig „Apukaként” köszöntjük, de ettől függetlenül a világon valaha élt legsikeresebb
öttusázó. Háromszoros olimpiai bajnok, és tízszeres világbajnok. Ennek ellenére azt állítja:
„A boldogság nem függ a sikerességtől!” „Amikor Isten megérinti az embert, tudja, hogy ezt
az állapotot kereste egész életében”
Isten éltessen Apuka!
    </pre>
</p>
<p>
Senki sem születik „igaz embernek”. Balczó András sem. Pál apostol sem. De a felismert cél
irányába nekifeszülten kell futni. Ugyanúgy, ahogy futott Pál apostol vagy Balczó András,
mint Pál apostol. „Nekifeszülve”. Dávid, a vámszedő, Pál apostol, Balczó András. Ők nem
„voltak” igaz emberek, hanem mert megigazítattak, azok lettek. Mert földi életük, a földi
futásuk közben megérintette őket az Isten.
    </pre>
</p>
<p style="font-style: italic; font-family: inherit;">
    „Amikor Isten megérinti az embert, tudja, hogy ezt az állapotot kereste egész életében”
</p>
<p>
    Egyetlen személy avan, akiről nem mondhatjuk, hogy „nem volt”, hanem „lett” igaz
    ember. Ez Jézus Krisztus. A pogány, római százados mondja ki a kereszt alatt „Ez igaz
    ember volt!”
</p>
<p>
    Ámen
</p>
<p>
    Imádkozzunk!
</p>
<p>
    Mennyei Atyánk!
</p>
<p>
    Segítsd meglátni egykori énünket, amelyik magának élt, Téged nem ismerve. Hamisan élt,
    mert farizeusi képmutatásal azt hitte, mutatta, hogy Neked élt. Törd szét emberi
    magabiztonságunkat, mint Dávidét, leplezd le hamis vallásosságunkat, mint Saulét. Tégy
    bennünket vámszedőiddé, akik nem érdemeikben, hanem egyedül a Te kegyelmedbe
    kapaszkodnak. Tégy bennünket olyan emberekké, akiket megérintesz a futásuk közben.Tégy
    bennünket hívővé, akik tudják, hogy nincs saját igazságuk, s csak Krisztus igazsága teszi,
    teheti őket igaz emberekké.
</p>
<p>
    Ámen
</p>
