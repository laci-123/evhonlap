<h3>2022.09.04</h3>
<h4>Énekek: 101, 10, 66, 257, 337, 307, 12</h4>
<h4>Lekciók: 2Kor 3,4-11; Mk 7,31-37</h4>
<h4>Az igehirdetés alapigéje: 1Sám 17,37-50</h4>

<p>
A legtöbb ember - főleg fiatal korában szereti a kihívásokat. Önmagunkat tudjuk
megmérni rajtuk. A kihívások vállalása lehet fokmérője annak, hogy van bennünk
vállalkozó szellem, bírjuk a tempót, hajlandóak vagyunk új feladatokkal
megküzdeni, újat tanulni, új módszerekkel ismerkedni, azokat magunk
kreativitásával fejleszteni; bevetni képességeinket, eddigi tudásunkat és
tapasztalatunkat a megoldás érdekében. Próbára tudjuk tenni magunkat, hogy mire
vagyunk képesek, és edződünk, erősödünk is ezek által. Idősödve, vagy akár
fiatalon is, eljöhet azért az a pont, amikor már már kevesebb is elég belőlük,
vagy inkább egy kis nyugalomra vágyunk.
</p>
<p>
A mai ószövetségi történetet jól ismerhetjük, és van benne kihívás bőven. Saul,
Izrael első királya számára kitaposatlan ösvény volt maga az uralkodás, hiszen
nem volt még ebben elődje. Sajnos csődöt is mondott, alkalmatlannak bizonyult.
Aktuális kihívás volt az egész nép számára a filiszteusok mindig megújuló
támadása, és fogytán volt már az erejük, türelmük. Ekkor állt elő Góliát. Az ő
kihívása - ami nem ismeretlen az ókori hadviselésben - párviadalra szólt, de
hatalmas termete, erős fegyverzete félelmet keltett. Nem akadt ember, aki
megküzdött volna vele.  Jól ismerjük Dávid mesébe illő felbukkanását is. Akár a
legkisebb királyfi, vagy Toldi Miklós, vagy egy bevállalós fiatal. Végre ő is
megmutathatja - testvére is így gondolja róla - kicsoda ő. Ez a történet nagyon
emberi oldala. Dávidnak túl kell jutnia a testvére megvetésén, aki inkább
visszaküldené a juhok mellé; a király aggodalmán, aki először nem engedi harcba
bocsátkozni; Góliát megvető gúnyolódásán: ezek belső küzdelmek is, amik által
bátorságot nyer, hogy elfogadja és elfogadtassa magát. A király végül
felvértezi őt a saját fegyverzetével, hogy esélyt adjon neki a túlélésre,
felvértezi a kihívással szembeni harcra. 
</p>
<p>
Nem úgy veszi fel ezeket a holmikat, mint egy mai fiatal venné pl kedvenc
focistája mezét. Nem a nagy lehetőséget, vagy a vissza nem térő alkalmat látja
benne. Sőt! - Ebben nem én vagyok. Nem szoktam ilyesmihez.  És akkor jönnek az
ő érvei: előveszi pásztorbotját, parittyáját, az öt lapos követ. Elmondja, hogy
mentette már meg őt Isten az oroszlán és a medve támadásától. Ezek az ő
fegyverei. ebben önmaga. Olyan itt Dávid, mint a rejtvény-képeken az egyetlen
különböző: keresd meg azt az egy bárányt, amelyik másik irányba néz. Kis
szójátékkal úgy különböztethetjük meg Dávidot, hogy ő az, aki nem csupán a
kihívást látja maga előtt, hanem Isten elhívása munkálkodik benne. Ő erre az
elhívásra tekint. Így néz más irányba. AZ előző fejezet szól arról, hogy Sámuel
szinte titokban felkente őt királlyá, ami talán a család előtt nem is volt
egészen nyilvánvaló. Az sem egyértelmű, hogy Dávid maga tudta-e, mire szól ez a
felkenés. Hihette azt is, hogy csupán a király melletti kiemelt szolgálatra.
Minden esetre a felkenés a lélek ajándékának a jele. Ebben részesült Dávid,
ugyanakkor Saultól eltávozott az Úr Lelke. Dávidot Isten elhívása és Szentlelke
teszi alkalmassá arra, hogy megküzdjön a szinte lehetetlen feladattal.  
</p>
<p>
Dávid, amikor vállalja a kihívást, másik irányba néz: az elhívására. A többiek
a veszélyre, az ellenségre, önmaguk kevés erejére. Ő is tekinthetne
ugyanezekre, csak éppen bátran, vagy akár vakmerően. Ő azonban nem csupán
másfele néz, hanem egészen más alapokon áll: Isten harcát vívja az Istent
becsmérlő ellenféllel szemben. Isten harcol általa. Dávid története tehát jóval
többet mond nekünk a legkisebb királyfi győzelménél. Beszédes már maga a
személye is. Neve azt jelenti: kedvelt, szeretett. Isten szeretetének alapján
áll. 8. fiú a családban: a zsidó szám szimbolikában a 7 a teljesség száma, a 8
pedig az új kezdeté. Isten adja ezt az új kezdetet. Gottfried Vogt azt írja
erről: az ÓSZ szemlélete korlátok közé volt szorítva. Isten harcát is csak a
test és vér elleni harcként tudja felfogni. Keresztyénként Pál apostol
tanúságtételét követhetjük: “Mert mi nem test és vér ellen harcolunk, hanem
erők és hatalmak ellen, a sötétség világának urai és a gonoszság lelkei ellen,
amelyek a mennyei magasságban vannak.” (Ef 6,12) Dávid személye magában
hordozza Istennek ezt az ígéretét is: az igazán új kezdet a Messiás (= felkent)
eljövetelével érkezik, aki Dávid utóda, aki a Krisztus. Aki úgy győzött, hogy
kicsivé lett, akinek országa nem e világból való. 
</p>
<p>
Kihívásokkal ma is bőséggel találkozunk. Nem biztos, hogy mindre azt mondjuk,
hogy szeretjük őket. 
</p>
<p>
Dávid története nyomán azonban erőt meríthetünk ezekhez. Néhány kérdés legyen
ebben segítségünkre.
</p>
<p>
Nézzünk önmagunkra: Ki vagyok? Mit jelent nekem, hogy Isten a keresztségben
nevemen szólított? Az övé vagyok. Akárhogy is látom magam, ő szeret engem.
Fontosabb érték ez előtte akár a sikereimnél, akár a kudarcaimnál.  Mire hívott
Isten? A kihívás, vagy az elhívás vezérel? Mire szánom oda az időmet, az
erőmet, tudásomat, teljes önmagamat? Tudok-e azonosulni Isten céljaival, vagy a
magam dicsőségét keresem?  Van-e elég csendem, ahol megérthetem Isten nekem
szóló üzenetét? Tudok-e úgy félrevonulni akár egy lelki testvérrel, akár
egymagam, mint tette Dávid Sámuellel, hogy Isten útmutatására figyeljek?
</p>
<p>
Új tanévet, új munka évet kezdünk. Sok minden azt sugallja, hogy talán negatív
értelemben lesz új, hogy jóval több nehézséggel kell megküzdenünk, mint eddig.
Ahogy Dávid visszagondolt, hogyan segítette őt Isten az oroszlánnal, medvével
szemben, úgy nekünk is van személyes tapasztalatunk Isten gondviseléséről.
Közös a templomépítés, ami éppen a nehéz járványos időben tudott mégis előre
haladni, és amiért ma, a felszentelés első évfordulóján újra hálát adunk
Istennek; de kinek-kinek lehetnek személyes tapasztalatai Isten jelenlétéről az
életében, vezetéséről, gondviseléséről. Adjunk hálát ezekért is. Ne
feledkezzünk meg azokról sem, akik nálunk sokkal nehezebb körülmények között
élnek.  
</p>
<p>
Bármihez kezdünk, tegyük azzal a hittel, hogy Isten közöttünk, bennünk
munkálkodik, s az új kezdet minden körülmények között az ő kezében van. Legyen
helyes a nézőpontunk: Ne azt várjuk Istentől, hogy ő építse a mi világunkat,
ahogy azt mi elterveztük, és ahogy az nekünk kényelmes, hanem mi legyünk
elhívása szerint, Lelke vezetésével az Ő országának munkásai.
</p>

<p>
Ámen
</p>
