<h3>Igehirdetés 2017. április 17.</h3>
<h4>Oltár előtti lekciók: 2Móz 15,1-11; Lk 24,13-35</h4>
<h4>Igehirdetési alapige: ApCsel 10,34-43</h4>
<p>
    Az ünnepi vacsorát már épp befejeztük, sütemények még az asztalon - csipegetésre. A beszélgetés is kellemes, laza, kisebb csoportokban - szavak csipegetése. Aztán komolyabb téma kerül elő. De valaki a konyhában rakodni kezd, s kötelességtudattól hajtva kimegyek én is. Mire visszatérek, már másról van szó. Bizonyára fel tudjuk majd venni később újra a beszélgetésnek ezt a fonalát, kicsit mégis sajnálom. Olyan jó meghallgatni, érteni egymás szavát, s milyen kevés rá az idő, az alkalom. Drága érték minden ilyen lehetőség, amit kár elszalasztani.
    „Jézus így válaszolt Pilátusnak: Te mondod, hogy király vagyok. Én azért születtem, és azért jöttem a világba, hogy bizonyságot tegyek az igazságról: mindenki, aki az igazságból való, hallgat az én szavamra. Pilátus ezt kérdezte tőle: Mi az igazság? Miután ezt mondta, ismét kiment a zsidókhoz.” Mikor talán épp megérthette volna Jézust, megérthette volna az élet lényegét, akkor kiment, hogy rendet rakjon.
    A pillanat elszállt, Jézus meghalt. „Tizenkét órától három óráig sötétség lett az egész földön. A nap elhomályosodott, a templom kárpitja pedig középen kettéhasadt. Ekkor Jézus hangosan felkiáltott: Atyám! A te kezedbe teszem le az én lelkemet!” Ez volt az utolsó szava.
    „A hét első napján… tanítványai közül ketten…, miközben egymással beszélgettek és vitáztak, maga Jézus is melléjük szegődött… Így értek el ahhoz a faluhoz, amelybe igyekeztek. Ő azonban úgy tett, mintha tovább akarna menni. Maradj velünk, mert esteledik, a nap is lehanyatlott már! Bement hát, hogy velük maradjon. És amikor asztalhoz telepedett velük, vette a kenyeret, megáldotta, megtörte, és nekik adta. Ekkor megnyílt a szemük, és felismerték, ő azonban eltűnt előlük. Ekkor így szóltak egymáshoz: Nem hevült-e a szívünk, amikor beszélt hozzánk az úton, amikor feltárta előttünk az Írásokat?”
</p>
<p>
    Tegnap így köszöntöttük egymást az istentiszteleten régi keresztény köszöntéssel: - Krisztus feltámadt! – Valóban feltámadt! Mit jelent ez számunkra? Azt, hogy újra felvehetjük vele a beszélgetés fonalát. Jézus velünk van! Mellénk szegődik az úton, bekapcsolódik a beszélgetésünkbe. Kíváncsi a gondolatainkra, megérti azokat, és azt a csodát műveli, hogy jelenlétében mi is egészen másképp értjük saját magunkat. De másképpen értjük egymást és Őt is. Utolsó szava: „Atyám, kezedbe teszem le az én lelkemet!” – nem csupán a személyes megadása. Nem az a fajta utolsó szó, ami után nincs több lehetőség. Benne az Atya kezébe tette az egész világ gondját. Ne vedd úgy a lelkedre – mondják. Ő a Lelkére vette teljes súlyával életünk minden terhét, útkeresését, fáradozását, s ott a kereszten, mint aki eddig begyűjtötte azokat, most az Atya kezébe tette. Ennek a csomagnak a része lehetett Kornéliusz kis batyuja is. Mai igénk mondatai ugyanis a pogány Kornéliusz házában hangzottak el Péter szájából.  Őt egy Istentől kapott látomás vezette ide. De Kornéliuszt is hasonlóképpen előzetesen egy látomás tette nyitottá arra, hogy Pétert a házába fogadja, és beszédbe elegyedjen vele. A Szentlélek Isten terelte őket egymáshoz beszélgetésre. Péternek a lepedőben leereszkedő tisztátalan gusztustalan dolgokat kellett a látomás szerint megennie. Isten arra tanította ezáltal, hogy legyőzze a pogányok iránt táplált vallási gyökerű ellenszenvét. Kornéliuszhoz pedig így szólt: „Imádságaid és alamizsnáid eljutottak az Isten elé, és ő emlékezik azokra.” Jézus az ő élete gondját is Isten kezébe tette.
    Minden úrvacsoravételkor elmondjuk: Jézus Krisztusban Isten megbékéltetett önmagával és egymással: ez most itt játszódik le a szemünk előtt. A megbékélés ugyanis ott kezdődik, hogy van mondanivalónk egymás számára. Isten és ember, ember és ember, megbékélése egyaránt. 
    Krisztus feltámadt! Valóban feltámadt! Ahogyan a templom kárpitja felülről az aljáig kettéhasadt, úgy nyílhatnak meg az elzáródott, beomlott kommunikációs csatornák. 
</p>
<p>
    Először is Isten felé: „Imádságaid és alamizsnáid eljutottak az Isten elé, és ő emlékezik azokra.” Kornéliusz pogány istenfélő ember volt. Olyan, aki hagyományos hívő körökben idegennek számíthatott akár szokásaival, akár gondolkodásmódjával. Mégis vágyott Isten társaságára, szavára, válaszára. Talán nem tudta pontosan, hogyan is kell imádkozni. Talán abban sem volt biztos, hogy méltatja-e őt Isten a figyelmére. Talán el sem tudta képzelni, miféle választ várhat az ember az elmondott imádságokra.
    „Neved sem értem, Istenem / de van két árva, nagy szemem, / s annyi bolondot látok, / hogy a sok bolondságból / nagy ijedelmemben, Uram, / hozzád kiáltok.” (Ady: Istenkereső lárma) 
</p>
<p>
    Krisztus feltámadt. Az Isten kezébe helyezett élet nem veszett el. Felé vágyódásunkat nem utasítja vissza, egyikünk sem idegen a számára.
    Péternek is Istennel kellett először egyenesbe jönnie. Neki, aki Jézus első tanítványa volt, a rangidős, a mindig tettre kész, a hitvalló, bizalmas hármas tagja. Át kellett élnie, hogy mennyire nem érti Isten szándékait. Csalódnia kellett önmagában Elhívásakor: szorgalma, munkabírása csak a létfenntartásra elég. Ugyanakkor Jézus nem az önbecsülésétől akarja megfosztani, hanem rá akarja ébreszteni, hogy Ő a puszta létnél többre szánja az életét: az evangélium tanúja lehet. Tagadásakor: saját hűségében. Megértheti/élheti azonban, hogy Jézus megbocsátó szeretete nagyobb az ő ingadozó, sérülékeny hiténél és ez új útra tudja indítani. Tanulása, Istenről való tapasztalatszerzése azonban ezzel sem ér végett: „Most értem meg igazán…” – kezdi a Krisztusról való bizonyságtételét. 
    Krisztus feltámadt! Itt él közöttünk! Megszólítható, megkérdezhető. Mindenekelőtt azonban ő szólít, kérdez, beszélgetésre invitál. Lelke által közösségbe hív, hogy legyen mondanivalónk egymás számára, hogy legyünk élő tanúi jelenvalóságának. A Róla szóló bizonyságtételünket Ő teszi érthetővé a mindennapokban, Ő ajándékoz meg új felismerésekkel, amik az életünk értelmét, értékét adják. 
</p>
