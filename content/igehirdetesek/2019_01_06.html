<h3>Igehirdetés 2019. január 6.</h3>
<h4>Oltár előtti lekciók: Ef, 3,1-7; Mt 2,1-12</h4>
<h4>Igehirdetési alapige: Zsolt 72,1-19</h4>

<p>
    Kedves meseíróm, Janikovszky Éva így kezdi egy alkalommal: „Minden gyerek tudja, még a legkisebb is,
    hogy rossznak lenni sokkal mulatságosabb, mint jónak lenni.” Mai igénkre fordítva a szót, mondhatnánk:
    „Minden gyerek tudja, még a legkisebb is, ha egy kicsi hittant is tanult, hogy a háromkirályok nem is
    királyok voltak valójában, hanem bölcsek, tudós csillagászok.” Mitől látszanak mégis királyoknak? Az
    idők során rakódott rájuk ez a hagyomány, ahogy a nevük is (G M B), a számuk, hogy hárman lettek
    volna, szintén nem szerepel a bibliai híradásban. Sokan úgy gondolják, az értékes, királynak szóló
    ajándékaik miatt lett belőlük a közbeszédben király, hiszen ki más volna méltó meglátogatni egy
    uralkodót(, s az ajándékok száma miatt lettek hárman).
</p>
<p>
    Ezek a bölcsek királyt kerestek, királyhoz méltó helyen, királynak járó tisztelettel. De ott egy megrettent,
    hatalmát féltő uralkodót találtak, aki talán úgy gondolta: „rossznak lenni (ha nem is mulatságos), de még
    mindig jobb, mint elveszteni a pozícióját”. Furcsa mód ez az összezavarodott uralkodó valahogy mégis
    megérezte, hogy Isten igéjében, vagyis az Írásokban kell keresnie az igazságot.
    A bölcsek az útmutatás nyomán megtalálták Jézust. Leborultak előtte, hogy imádják, nem volt kérdés
    számukra, hogy méltó-e erre. Vajon mitől látták királynak az egyszerű körülmények közt élő család fiát?
    Amikor Jézus felnőtt, és földi életének a másik végéhez közeledett, Pilátus ezt a kérdést szegezte neki:
    „Akkor mégis király vagy te?” Jézus így válaszolt: „Te mondod, hogy király vagyok. Én azért születtem,
    és azért jöttem a világba, hogy bizonyságot tegyek az igazságról: mindenki, aki az igazságból való,
    hallgat az én szavamra. Pilátus megkérdezte tőle: Mi az igazság?” - Ő is sejtette, noha teljesen más síkon
    gondolkodott, hogy Jézusnak valahogy köze lehet az igazsághoz.
</p>
<p>
    A felolvasott ige a 72. zsoltár ún. királyzsoltár, ami eredeti tartalma szerint az uralkodóért elmondott
    imádság volt. Így kezdődik: „Isten! Add törvényedet a királynak, és igazságodat a király fiának.” Mert ha
    valaki így uralkodik, akkor rend, békesség, jólét lesz az országban. A szegényeket és elnyomottakat
    felemeli, és minden más király neki hódol. Ebben a zsoltárban az igazság az igazságszolgáltatást, az
    igazságosságot jelenti. Az Ószövetség királyai sokszor csődöt mondtak ezen a téren. A hívőkből mégsem
    fogyott ki a reménység, hogy eljön majd egyszer az ideális uralkodó, lesz még fénykora Dávid trónjának.
    Ézsaiás is ezt ígérte: „Mert egy gyermek születik nekünk, fiú adatik nekünk. Az uralom az ő vállán lesz,
    és így fogják nevezni: Csodálatos Tanácsos, Erős Isten, Örökkévaló Atya, Békesség Fejedelme! Uralma
    növekedésének és a békének nem lesz vége Dávid trónján és országában, mert megerősíti és
    megszilárdítja törvénnyel és igazsággal mostantól fogva mindörökké.”
</p>
<p>
    Vágyunk mi is a világnak erre a rendjére: hogy békesség legyen, ne emésszen fel emberi életeket a létért
    vagy az igazságosságért folytatott reménytelen küzdelem. Hogy mindenkinek legyen igénye és lehetősége
    az értelmes munkavégzésre; hogy jusson otthon, család, élelem, tudás, orvosi ellátás és megbecsülés
    minden embernek.
</p>
<p>
    De hol találjuk azt a királyt, aki mindezt megvalósítja? Nem tesszük fel mi is néha keserűen a kérdést: ha
    ennyi baj van a világban, akkor valóban király vagy te, Jézus? Nem volna hatalmad, hogy a köveinket
    máris kenyérré változtasd, vagy, hogy legalább a fülét levágd, csak úgy figyelmeztetésül, az
    ellenségeinknek? És az igazán nagybani gonoszokra tüzet is kérhetnél az égből.
    Bonhoeffer azt írja: „Isten szeretete a világ iránt nem abban áll, hogy a háborúknak véget vet, hogy elvesz
    rólunk mindenfajta szegénységet, nyomorúságot, üldöztetést, katasztrófákat. Mi pedig éppen ilyen
    dogokban szoktuk keresni Isten szeretetét, és így nem találjuk azt. Mégis bármennyire nehéz is az
    számunkra, és bármennyire meg is rendít bennünket, hogy Istennek a szeretete így elrejti magát a világtól,
    de éppen ilyen időkben lehetünk nagyon hálásak azért, hogy Isten szeretetét többé nem kell ott keresnünk,
    ahol nem fedezhető fel, hanem, hogy annál világosabban jelenik meg számunkra ott, ahol azt egyedül
    találhatjuk: Jézus Krisztusban... Jézus küldetésének a célja egyedüli, és ez a világ megszabadítása, nem
    pedig elítélése.”
</p>
<p>
    Meg tudjuk ezt érteni? Le tudunk borulni ez előtt a szeretet előtt? Mitől tudjuk királynak látni a jászolban
    fekvő, majd a kereszten trónoló Jézust? Eszembe jut „A császár új ruhája” mese, ahol csak az őszinte,
    tiszta lelkű gyermek mondta ki, amit valójában látott, hogy a király meztelen. Itt épp a fordítottja történik:
    Isten őszinte, tiszta szívű gyermekeivé kell lennünk ahhoz, hogy lássuk: az a Betlehemben otthontalan,
    Jeruzsálemben lemeztelenített ember a mi királyunk. Minden gyerek tudja, még a legkisebb is, hogy ha
    rossznak mond az, akinek legjobban vágyunk a szeretetére, az megsemmisítő hatással van ránk. A mi
    királyunk magára vette bűneinket, hogy minket igaznak, megigazultnak mondhasson mennyei Atyánk,
    akinek annyira vágyunk a szeretetére. Ahogy a bölcsekre egykor rávetült a Jézussal való találkozás után
</p>
<p>
    az ő királyi fénye, úgyhogy az utókor szemében már maguk is királyoknak látszanak, úgy, de annál
    sokkal igazabban vetül ránk a feltámadás fénye, hogy mi magunk is új életben járjunk ezután. Legyünk
    Isten megbízottai, igazságának és szeretetének követei.
    Ámen
</p>
