<h3>Igehirdetés 2022.02.20. Hatvanad vasárnap </h3>
<h4>Énekek: 48, 3, 279, 325, 311, 11 </h4>
<h4>Oltár előtti lekciók: Ézs 55,6-11; 2Kor 12,1-10</h4>
<h4>Az igehirdetés alapigéje: Mt 13,10-17</h4> 

<p>
    Kiskamasz korom idején fantasztikus bravúrnak számított, amikor
    sorozatban készített felvételekkel meg tudták örökíteni, amint kinyílt
    egy rózsa. Ma ezt már minden okostelefon tudja (timelaps) Valahogy úgy
    hatott rám az akkor, mint egy különös titok leleplezése. A zárkózott
    rózsabimbó szemérmes, mégis boldog kitárulkozása, nagy fehér kehellyé,
    életre nyílása. A felvétel nyomán tanúi lehettünk olyasminek, amiről
    tudtunk ugyan, mégis titokban történt, tetten érhetetlenül: nemrég még
    bimbó, most meg már ékes, napfürdőző dús virág. És lám, most meglestük
    a titkát!
</p>
<p>
    Valahogy így történt Krisztus feltámadása is. Fotók és
    szemtanúk nélkül, tetten érhetetlenül, mégis
    valóságosan. Megfeszítették, meghalt, eltemették, alászállt a poklokra
    … s harmadnapon feltámadott. Nemrég még összetört test, a fájdalmak
    férfia, s lám, újra él. Maga Jézus is így vall erről: “halott voltam,
    de íme élek örökkön örökké…” (Jel 1,18) Senki sem volt tanúja a
    pillanatnak, annak, amikor ez megtörtént. Pedig Jézus már előre
    feltárta ezt a titkot: Úgy történik, mint az elvetett búzaszemmel:
    meghal, de új élet támad belőle. “Bizony, bizony, mondom nektek: ha a
    földbe vetett búzaszem nem hal meg, egymaga marad; de ha meghal,
    sokszoros termést hoz.” Ez az ő feltámadásának titka. Ilyen egyszerű?
    Igen, így utólag, hogy már begyógyultak a sebei, és hogy nem nekünk
    fáj. De ez a mennyek országának titka is. A csírázásról és a fiatal
    növény szárba szökkenéséről is lehet lenyűgöző 3 perces
    <a href="https://gardenista.hu/2018/03/26/fantasztikus-video-keszult-a-bab-es-a-spenot-fold-alatti-eleterol/">videót</a>
    találni az interneten, ami meglesi már a föld alatt szunnyadó mag
    titkát, s tiszteletet ébreszt a hajlékony, vékony száracska
    hihetetlen égbe törő ereje. De hogyan válik ez az Isten országának
    titkává, evangéliumává?  Hogy lesz belőle örömünk, reményünk és
    békességünk?
</p>
<p>
    A magvető jól
    ismert példázata arról szól, hogy bizony sokan nem értik ezt. Némelyek
    képtelenek befogadni az üzenetet, mintha nem is nekik szólna
    (útfél). Vannak, akik hallatára gyorsan lelkesednek, de aztán nem jut
    el a szívük mélyéig az ige (kövek közé eső mag) Mások nem tudják az
    ige szavát megkülönböztetni az élet zajában kavargó más hírektől és
    információktól, nem tudják kihallani ezek közül a jó hírt, az
    evangéliumot (tövisek közé hullott mag). Jézus tanítványaival
    folytatott beszélgetése ennek miértjére keresi a választ. Ézsaiás
    próféta szavait idézi, s vele azt a szomorú tapasztalatot, hogy Isten
    üzenete sokszor találkozik értetlenséggel, s ez akadálya a
    megtérésnek, testi-lelki gyógyulásnak. Mintha ilyenkor megállna a film
    az elvetett mag pusztulásának pillanatában. Amikor keményre taposott
    utakon járunk céltudatosan és strapabíróan, amikor nincs szükségünk
    tanácsra, segítségre, amikor nem szeretnénk semmit elárulni az
    érzéseinkből, akkor az ige meg sem érint minket. Amikor lelkesedünk a
    keresztyénségért, amikor trendi módon a kultúránk részeként ápolgatjuk
    hagyományainkat, ahol egy a sok közül a Biblia, de azért jobb, ha több
    lábon áll az ember, s innen is, onnan is igyekszünk bebiztosítani
    magunkat, akkor az Isten országa turistaparadicsommá silányul az
    életünkben. Amikor az elvetett mag a sokféle gyom között rothadásnak
    indul, ha úgy véljük, hogy lám, ez is csak egy a veszte elméletek
    közül, akkor talán az őszi avar maradékával együtt a szemétre dobjuk.
</p>
<p>
    Ám a feltámadásnak, ha a pillanatnak nem is, de az új élet valóságának
    mégiscsak vannak tanúi. Azok az emberek, akiket egykor megérintett
    Jézus hívó szava: “Kövess engem!” - s mindenüket hátrrahagyva követték
    őt. Ők most lélekben maguk is meghaltak vele. Nekik megadatott, hogy
    értsék a Mennyek országának titkait. Amint ezt Reményik Sándor is
    elmondja “A kereszt fogantatása” c. versében:
</p>

<pre>
A Szentlélek nagy fergeteg-köpenyben
A Libanonra szállott.
A Libanon csúcsán egy cédrus állott.
Törzse obeliszk, feje korona.
A Szentlélek ráharsogott: Te fa!
Máriától, a Szűztől most jövök,
Csirázik immár az Isten fia,
És áldott ő az asszonyok között.
Most rajtad a sor: im, vihar-kezemmel
Megáldalak: légy terhes a kereszttel!
Légy te is áldott minden fák között,
Érezd, hogy nő benned a feszület,
 
Éveid: a Megváltó évei,
Míg utatok egykor összevezet.
Rajtad csorogjon végig Krisztus vére,
Kidöntve majd magányod vadonából
Állítsanak a világ közepébe.
Ott állj majd minden árva faluvégen,
Ott függj a cellák kietlen falán,
Ős-fádnak ezer apró másaképen.
Forgácsolódj szét millió darabra,
A Szabadító tekintsen le rólad
Millió megbilincselt életrabra,
 
A Szentlélek nagy fergeteg-köpenyben
Tovazúgott a Libanon felett,
Zúgásában ezer fa reszketett,
Ordító erdőn ment harsogva át,
Csak egy fa értette meg a szavát, -
Lehajlott óriási koronája:
Kereszt-sorsának megadta magát.
</pre>

<p>
    Azok, akik lélekben maguk is meghaltak vele, most szétfutottak, és
    vele együtt mindenüket elvesztették. Ők mindent kaptak vissza, amikor
    ismét találkoztak, amikor melléjük szegődött az úton, amikor
    asztalukhoz ült, amikor kudarcuk ürességét áldásával töltötte be,
    amikor eloszlatta kétségeiket, s nem hánytorgatta a tagadást.  Tanúkul
    hív ma minket is az Isten, hogy épp a mi szívünk legmélyén történjen
    meg a dráma, a búzaszem halála, hogy miután szétfeszítette önmagát,
    legyőzhetetlen erővel törjön elő bennünk az új élet ég felé mutatva,
    feltárva a Mennyek országának titkait.
</p>
<p>
    Ámen
</p>
<p>
    (Lacknerné Puskás Sára)
</p>
