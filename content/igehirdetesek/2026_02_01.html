<h3>Igehirdetés – 2026.02.01.</h3>
<h4>Hetvened vasárnap</h4>
<h4>Ének: 47, 4, 338, 60</h4>
<h4>Lekciók: Mt 20, 1-16; 1Kor 9, 24-27</h4>
<h4>Igehirdetési alapige: Jer 9, 22-23</h4>
<p><em>Ne dicsekedjék bölcsességével a bölcs, ne dicsekedjék erejével az
erős, ne dicsekedjék gazdagságával a gazdag! Aki dicsekedni akar, azzal
dicsekedjék, hogy érti és tudja rólam, hogy én vagyok az Úr, aki
szeretetet, jogot és igazságot teremtek a földön, mert ezekben telik
kedvem – így szól az Úr!</em></p>
<p>A dicsekvésről</p>
<p>A mai textusunk rövid, de a tartalma és üzenete mély. Időhöz nem
kötött: hatszáz évvel Krisztus előtt hangzott el. Az első században Pál
apostol szó szerint idézi ezeket a mondatokat az első korintusi
levélben. Örök érvényű, mindenkinek szóló tanácsok ezek – legalábbis az
első fele.</p>
<p>Az első fele ugyanis olyan bölcsesség, amelyet minden ember
megszívlelhet:</p>
<p>„Ne dicsekedjék bölcsességével a bölcs, ne dicsekedjék erejével az
erős, ne dicsekedjék gazdagságával a gazdag!”</p>
<p>Bölcsességgel, mint az okoskodó értelmiségiek; erővel, mint az „új
világrend” hirdetői és arrogáns képviselői. Még az ártatlan gazdagok se
dicsekedjenek a gazdagságukkal, de azok még kevésbé, akik mások munkáján
vagy éppen közpénzen gazdagodtak meg!</p>
<p>A felolvasott igeszakasz (régiesen szólva: „szentlecke”) második fele
viszont már Isten népének, Krisztus népének szól: azokhoz, akik ismerik
Teremtőjüket, követik Megváltójukat. Ez nekik szóló buzdítás és jó
tanács: hogyan hárítsák el ezt a rájuk is leselkedő veszélyt; és ha már
e veszély rabul ejtette őket, hogyan szabaduljanak belőle; ha pedig
megfertőzte őket ez a „vírus”, miként gyógyuljanak ki belőle.</p>
<h5>1. A dicsekvés mint örök emberi veszély és
gyarlóság</h5><p>Persze vannak árnyalatai. Különbséget kell tennünk a büszkeség, a
dicsekvés, a hiúság, az öndicséret, a kérkedés és a másokat lenéző gőg
között.</p>
<p>A büszkeség önmagában még nem bűn – persze csak akkor, ha diszkréten
van bennünk. Ha szerényen, magunkban érezzük, és magunkban mosolygunk
rajta. Ilyenkor közel áll a szeretethez: büszkék lehetünk a
gyermekeinkre (mert szeretjük őket), a családunkra (mert szeretjük azt),
a szép templomunkra (mert szeretjük, mert jó benne lenni), a nemzetünkre
(mert szeretjük a sokat szenvedett népünket).</p>
<p>A dicsekvés – amiről most részletesebben szólunk – valahol középen
helyezkedik el, a büszkeség és a gőg szélsőségei között.</p>
<p>A hiúság már nem ártatlan dolog, hanem emberi gyarlóság. Mondjuk ki:
jellemhiba. Az öndicséret inkább nevetséges, talán szánalmas. A kérkedés
azonban már több mint emberi hiba.</p>
<p>A gőg viszont életveszélyes bűn. A középkorban első volt a hét főbűn
között. Ezt követte a fösvénység (kapzsiság, a pénz szeretete), a
bujaság (paráznaság), az irigység (annak kívánása, ami nem a miénk), a
torkosság (nemcsak a hasunk szeretete, hanem a mohóság is), a harag
(másokat célzó, de valójában önmagunkat pusztító méreg), és a restség
(lustaság, patópálos kényelmesség, mai szóval: a komfortzónához való
ragaszkodás).</p>
<p>Maradjunk azonban a dicsekvésnél, amelyből könnyebb kigyógyulni, mint
a jellemünkhöz tapadt hiúságból, és még inkább a magunkat istenítő
gőgből.</p>
<p>A kisgyerek dicsekvése, hogy egy babát kapott karácsonyra, vagy a
kamasz dicsekvése, hogy jelest kapott az iskolában, inkább kedves
büszkeség, aminek mi is örülünk.</p>
<p>A dicsekvés akkor kezd veszélyessé válni, amikor olyan gyakran
ismétlődik, hogy tulajdonságunkká válik. Ekkor már ott van benne az
önszeretet, sőt az egészségesnek nem mondható nárcizmus is.</p>
<p>Pedig valljuk be: néha jó dicsekedni. A dicsekvésben elismerésre
vágyunk, másokat meghívunk, hogy örömünkben, sőt hálánkban is
osztozzanak.</p>
<p>Van egy ismerősöm, akinek van egy nagyon szép szobája, és szereti
másoknak megmutatni. Dicsekvés lenne ez? Szerintem inkább meghívás:
osztozzunk az örömén.</p>
<p>Sokat vitatott új jelenség a facebookozás. Én a Covid alatt voltam
olyan „orcátlan”, hogy felmerészkedtem a Facebookra. Azóta ott vagyok –
talán túl jól is érzem ott magam, ahogy a családom mondja. A Facebookon
azonban megoszthatjuk az örömünket (például egy-egy szép képet), és
mások örömében is osztozhatunk. Megtudhatjuk, kinek mikor van a
születésnapja. Én is így tudtam meg, hogy Marikának múlt szerdán volt,
és örömmel gratuláltam neki.</p>
<p>Az értelmiségiek körében is gyakori, hogy megosztjuk az örömünket: ha
lediplomáztunk, megjelent egy tanulmányunk vagy egy könyvünk. Bár
„dicsekvőfalnak” is nevezik ezt a szokást, szerintem ez is jó dolog.
Meghívok másokat, hogy osztozzanak az örömömben, és én is osztozom az
övékében.</p>
<p>Mikor válik nevetségessé, sőt veszélyessé a dicsekvés? Sok példát
találunk erre a hétköznapokban és az irodalomban is.</p>
<p>Kezdjük bibliai példákkal. József, Jákób kedvence, a tarka ruhájában
és önmagát dicsérő álmaival annyira ingerli testvéreit, hogy gyilkos
indulatok támadnak bennük, és elhatározzák, hogy megölik.</p>
<p>Az evangéliumokban a zsidók, pontosabban a farizeusok, gyakran
dicsekszenek azzal, hogy ők Ábrahám fiai, kiválasztottak, a pogányoknál
magasabb rendűek. Nekik mondja Keresztelő János: „Mérges kígyók
fajzatai! A fejsze már a fák gyökerére vettetett. Teremjetek a
megtéréshez méltó gyümölcsöket!”</p>
<p>Jézusnak is dicsekszenek: „Mi Ábrahám fiai vagyunk.” Jézus keményen
válaszol: „Ti az ördög atyától valók vagytok!”</p>
<p>Az ilyen dicsekvésnek tragikus következményei vannak.</p>
<p>De sok olyan helyzet is van, amikor a dicsekvés mosolyra indít
bennünket. Például amikor valaki naponta tesz ki szelfit a Facebookra,
hogy lássák, milyen sikeres, vagy éppen milyen szép. Ez már több mint
ártatlan dicsekvés: kicsit hiúság is, ugye?</p>
<p>De ne másokon nevessünk ! Ha képesek vagyunk beismerni
gyengeségünket, sőt önmagunkon nevetni, akkor a dicsekvés – sőt még a
hiúság is – ártalmatlanná válhat.</p>
<p>Ilyen Shakespeare-nél és Verdinél Falstaff a deklasszált, kövér
lovag: lop, csal, hazudik, nagyot mond, de nevet és nevettet, önmagán is
tud nevetni. Ezért megbocsátunk neki, sőt szeretjük is. Ilyen a mi Háry
Jánosunk is.</p>
<p>Kultúránk – a magyar és a világirodalom – számtalan közmondást,
aforizmát őrzött meg az öndicséret és a dicsekvés nevetséges vagy
veszélyes formáiról.</p>
<p>A legismertebb: „Az öndicséret bűzlik.” (angolul: self-praise
stinks).</p>
<p>Francis Bacon így ír:</p>
<p>„A dicsekvés a gyengeség jele; mert az igazi érdem ritkán
harsog.”</p>
<p>Montaigne:</p>
<p>„Nincs nevetségesebb dolog annál, mint önmagunkról beszélni, és mégis
alig tudunk másról beszélni.”</p>
<p>„Dicsekszünk azzal, hogy nem dicsekszünk.”</p>
<p>La Rochefoucauld:</p>
<p>„A dicsekvés nem más, mint vágy arra, hogy jobbnak lássanak, mint
amilyenek vagyunk.”</p>
<p>Egy ismeretlen szerző szerint:</p>
<p>„A dicsekvő ember érzékeny a kritikára. A megsértett hiúság haraggá
válik.”</p>
<p>Igen, az ember dicsekvő lény. Nemcsak homo sapiens, hanem homo
gloriosus is.</p>
<p>A Biblia is ezt mondja:</p>
<p>„Más dicsérjen téged, ne a te szájad; az idegen, és ne a te ajkad!”
(Péld 27,2)</p>
<h5>2. Az Istennel való dicsekvés</h5><p>„Aki dicsekedni akar, azzal dicsekedjék, hogy érti és tudja rólam,
hogy én vagyok az Úr, aki szeretetet, jogot és igazságot cselekszem a
földön, mert ezekben telik kedvem” – mondja az Úr Jeremiás próféta
által.</p>
<p>Igen, még Szent Ágoston is arról ír, hogy a dicsőség megvetésével is
lehet dicsekedni. Ezért fontos, hogy Jeremiás szavát ne értsük félre.
Nem arról van szó, hogy a dicsekvés egyik tárgyát lecseréljük egy
„szentebbre”, hanem arról, hogy a dicsekvés iránya megváltozik.</p>
<p>Ágostonnal együtt, Jeremiást és Pál apostolt „áthangolva” így is
fogalmazhatnánk: nemcsak emberi bölcsességgel, erővel és gazdagsággal
lehet dicsekedni, hanem még a „keresztény bölcsességgel”, „keresztény
erővel” és „keresztény gazdagsággal” is. Dicsekedhetek a megtérésemmel,
a hitem erejével, a Szentlélektől kapott energiámmal, a gyülekezetem
növekedésével, a misszióm eredményességével.</p>
<p>És itt válik a dolog veszélyessé.</p>
<p>Vannak – nyugaton és itthon is – olyan egyházi irányzatok, amelyek a
„prosperity gospelre” építenek: ha igazán hiszel, akkor anyagi jólét,
egészség, siker, növekedés, teli templomok következnek. Mintha a hit
mércéje az lenne, hogy mennyire látványos az eredmény.</p>
<p>Jeremiás próféciája – és az őt idéző Pál apostol evangéliuma –
azonban nemcsak a világnak szól, hanem nekünk, hívőknek is. Különösen
akkor, ha magunkat „szuperhívőknek” tartjuk.</p>
<p>Egyszer megkérdeztem egy hozzátartozómat, hogyan lehetséges, hogy az
ötvenes években, sok rokonával ellentétben, éppen az ő szüleit nem
telepítették ki. A válasz gyors és büszke volt: „Az én hitem miatt.” Mi
ez, ha nem a hitünkkel való dicsekvés?</p>
<p>Ez a kereszténységet – különösen az evangéliumi kereszténységet –
újra és újra kísértő triumfalizmus, a „dicsőség teológiája”.</p>
<p>Persze hozzá szoktuk tenni: nem magunkkal dicsekszünk, hanem azzal az
Istennel, aki megtérített minket. De biztosan így van? Nem csúszik-e
bele egy kis „élményteológia” az „ige teológiája” helyére?</p>
<p>Biztos, hogy a mi megtérés-történetünk pótolhatja a másikat
közvetlenül megszólító ige erejét? Megélhetünk-e ma is a tegnapi
megtérésünkből? Nem kell-e – ahogyan Luther mondta – naponta újra
megtérnünk?</p>
<p>És nincs-e valami másokat feszélyező önmutogatás abban, amikor újra
és újra a saját megtérésünk történetét állítjuk középpontba?</p>
<p>Ugyanez igaz a „keresztény erőre” való hivatkozásra is. Gyakran
halljuk: „az én hitem erős”, „az én hitem elég erős”. De valóban
birtokoljuk a hitet? Nem inkább ajándék az, amelyet újra és újra kérnünk
kell?</p>
<p>Nincs-e olykor „mohó kereszténység”: „az én Krisztusom”, „az én
hitem”, „az én gyülekezetem”, „az én misszióm”? Nem dicsekszünk-e azzal,
hogy „mi térítettünk meg” valakit?</p>
<p>Eszünkbe jutnak-e ilyenkor a szeretethimnusz szavai: „Ha akkora hitem
van is, hogy hegyeket mozdíthatok el, szeretet pedig nincs bennem: semmi
vagyok.” És ugyanez igaz az alázatra is. Ha hiányzik belőlünk a másik
ember Isten-arcúságának tisztelete, ha csupán „megtérítendő alanyt”
látunk benne, akkor a mi hitünk is üres.</p>
<p>Igen, létezik keresztény arrogancia, keresztény gőg: az a gondolat,
hogy csak a másiknak van szüksége az én hitemre, nekem viszont az övére
nincs. Mintha csak egyetlen helyes módja lenne a hitnek – éppen az
enyém.</p>
<p>Sajnos vannak keresztény „óemberek”. És sokszor mi magunk is azok
vagyunk. Mert még így is dicsekszünk. Vagy éppen azzal dicsekszünk, hogy
mi nem dicsekszünk.</p>
<p>Az Istennel való dicsekvésben azonban nincs emberi erő, nincs
önigazultság. Vessünk egy pillantást a két oltári igére!</p>
<p>Az első a szőlőmunkások példázata. Emberileg nézve igazságtalanság
történik: a gazda ugyanannyit fizet az utolsó órában érkezőknek, mint
azoknak, akik egész nap dolgoztak. Miért mondja el Jézus ezt a
példázatot?</p>
<p>Figyeljük meg: a korábban munkába állók jogos igazságigénye
fokozatosan dicsekvéssé alakul át. „Mi többet dolgoztunk.” Jézus ezzel a
példázattal leleplezi a dicsekvő óembert. És felteszi a kérdést: „Az fáj
nektek, hogy én jó vagyok?” Mi közötök hozzá? Neked azt adtam, amit
ígértem.</p>
<p>A másik oltári ige kissé zavarba ejt. Pál apostol önreflexiója – első
hallásra – mintha keresztény dicsekvés lenne: „Úgy futok, mint aki előtt
nem bizonytalan a cél; úgy öklözök, mint aki nem a levegőbe vág…
megsanyargatom testemet.”</p>
<p>Pál – akihez olyan sokat tanulunk – itt mintha „keresztény
atlétaként” állítaná magát példaként. Ha erősen fogalmazunk, azt
mondhatjuk: itt egy pillanatra átbillen a kereszt teológiájából a
dicsőség teológiájába. Vallásos teljesítménnyel dicsekszik – éppen
azzal, amit másutt olyan gyakran bírál.</p>
<p>De a kérdés nem az, hogy dicsekszik-e. Hanem az, hogy kivel.</p>
<p>De Pál apostol hamarosan „visszabillen”. És itt történik meg az igazi
fordulat.</p>
<p>A Korinthusiakhoz írt második levélben – már nem az erejével
dicsekszik, hanem a gyengeségével. Beszél a testében hordozott tövisről.
Háromszor könyörög, hogy múljék el, de ezt a választ kapja:</p>
<p>„Elég neked az én kegyelmem, mert az én erőm erőtlenség által ér
célhoz.”</p>
<p>És Pál ekkor így vall:</p>
<p>„Legszívesebben tehát az erőtlenségeimmel dicsekszem, hogy Krisztus
ereje lakozzék bennem.”</p>
<p>Ez már a kereszt teológiája.</p>
<p>Talán sokan hordozunk olyan betegséget, szenvedést, veszteséget,
amely tövisként van jelen az életünkben. Isten kivehetné – de ha nem
teszi, akkor azért nem, mert kegyelme éppen az erőtlenségben akar
megmutatkozni.</p>
<p>Ez visz bennünket a kereszthez. A szenvedésünk, a gyengeségeink
közelebb visznek Krisztus szenvedéséhez. Ordass Lajos ír erről
megrendítő szépséggel A keresztfa tövében című böjti meditációiban.</p>
<p>A mai vasárnappal – amelyet a régi hagyomány Hetvened vasárnapjának
nevez – belépünk az előböjt időszakába. Készülünk a böjt felé, az igazi
dicsekvés felé: a látszólagos kudarc, az emberi tapasztalattal szembeni
„éppen ellenkező” tapasztalat, a keresztfa titka felé.</p>
<p>Induljunk a kereszt felé. A kereszt minden dicsekvést megzavar.
Beleértve a megtérésünkkel való dicsekvést is. Ott nincs mit felmutatni.
Ott a bölcs (a keresztény bölcs is) hallgat, az erős (a hitben is erős)
térdre esik, a gazdag (szolgálata eredményében is gazdag) - üres kézzel
áll.</p>
<p>Legyen nekünk elég a kereszt kegyelme! Ámen.</p>
