<h3>Igehirdetés 2019. január 20.</h3>
<h4>Oltár előtti lekciók: Róm 12,6-16; Jn 2,1-11</h4>
<h4>Igehirdetési alapige: Jer 17,12-14</h4>

<p>
    Eckhart mester, a középkori keresztény misztikus gondolkodó Pál apostol megtérésének történetéhez
    kapcsolódva ezt írja: „Fölkelt Pál a földről, és nyitott szemmel sem látott semmit. Képtelen vagyok az
    eget látni. Nem látott Pál semmit, és ez volt az Isten. Amit lát valaki, vagy ami ismereteid sorába jut, az
    nem az Isten, éppen azért nem, mert ő nem ez, vagy az. Ne higgyetek annak, aki azt mondja, hogy Isten itt
    vagy ott van. Az a fény, ami Isten maga, a sötétségben világít. (Jn1,5) Isten az igazi fény, s ahhoz, hogy
    ezt lássa valaki, vakká kell legyen, s Istent minden valamitől meg kell őrizze.”
</p>
<p>
    Jeremiás próféta olyan korban élt és szolgálta Istent, amikor az országa, népe igencsak nagy veszedelmek
    árnyékában, hódító birodalmak ütközőpontjában küzdött a megmaradásért. Az önmagában esélytelen kis
    Izrael két lehetőséget fontolgatott: Asszíriának szolgál, vagy Egyiptom kegyeit keresi? Hol van eközben
    Isten? Milyen jó lenne Őt valami győztes helyzethez kötni. Olyan döntés támogatását kérni Tőle, ami az
    országot felvirágoztatja, a győztes oldalára állítja, megerősíti. Jeremiás személyes sorsa mindeközben
    küzdelmeken, megaláztatásokon, meg nem értettségen keresztül vezetett. Hűsége azonban töretlen
    maradt. Hol van eközben Isten? „Rászedtél, Uram!” - mondja egyszer végső elkeseredésében. Mégis,
    Isten üzenete csontjaiba rekesztett perzselő tűz, nem lehet figyelmen kívül hagyni, lerázni, nem lehet
    felmondani a szolgálatot.
</p>
<p>
    Milyen egyszerű lenne látnunk az Istent életünk történéseiben: sikerekben, felfelé ívelő pályában,
    egészségben, gazdagságban, jó eredményekben, megbecsültségben, terveink megvalósulásában. De,
    ahogy Eckhart mester írja, Ő nem ez vagy az, nem ezekben kell keresnünk. Mint ahogy egy másik
    teológus (Iwand) a keresztény életet fához hasonlítva fogalmaz: a jó fa nem a gyümölcseiből él, hanem
    abból, hogy a folyópartra van telepítve.
</p>
<p>
    Jeremiás mai igénk soraiban korának és helyzetének minden kilátástalansága ellenére így szól: „Ó, dicső
    trónus, kezdettől fogva felséges a hely, hol szentélyünk van.” Mint aki az előbbiek dacára mégis látja
    Istent, látja az Ő dicsőségét és hatalmát. Talán vakká lett ő is mindazokra a dolgokra, amik
    megtéveszthetnék, amik hamis nyomon vezetnék istenkeresésében; vakká lett olyan megoldásokra,
    döntési lehetőségekre, amik valójában emberek dicsőségét szolgálnák; vakká lett az önsajnálatra és az
    önmaga menekítésére, hogy bizonyos lehessen Isten hatalmas jelenléte felől, hogy láthassa az igazi fényt..
    Az iménti hasonlattal élve mondhatjuk úgy is: Jeremiás tudta, hol gyökerezik az élete. S ahogy az élő fa
    gyökerei sem láthatóak, úgy Isten sem látható. Mégis a fában munkálkodó erőnek, az éltető nedvek
    keringésének látható, érzékelhető eredménye van. A bennünk munkálkodó hit és reménység
    megmagyarázhatatlan módon éltet bennünket, áthatja gondolatainkat, érzületünket, alakít, formál, nevel
    minket életünk utolsó pillanatáig. Hogy tehetnénk hát, hogy elhagyjuk gyökerünket, hogy lemondunk a
    folyóvíz éltető forrásáról?
</p>
<p>
    Kicsit úgy is tűnhet, mintha mindezek valami ösztönös erők volnának bennünk. Szó sincs azonban erről.
    A hitet és a reménységet Isten élő, éltető igéje, üzenete munkálja. Az öreg, sokat tépett, sok vihart megért
    fán pedig, melynek terméketlen ágait le is kellett gyakran metszeni, friss hajtás jelent meg, melyről szép
    adventi énekünkben így énekeltünk: Jó hír, nagy örömhír: Megújul a világ. Kihajt Dávid törzsén egy
    csodálatos ág, a megígért virág. A vízkereszti idő üzenete ez: Krisztus dicsősége megjelenik a világban.
    Jeremiás korához képest persze nagyot ugrunk előre. Talán nem is ugyanarról beszélünk? Az öreg fa
    azonban most is ugyanaz, nem szólva a törzsről. Isten nem mond le az embervilágról, ő maga pedig nem
    változik. Mindent megtesz azért, hogy gyümölcstermésre alkalmas legyen az életünk.
    Jeremiás maga is ezt kérte imádságában:
    Gyógyíts meg, Uram, akkor meggyógyulok. Mellé sorakozhatunk mi is kérésünkkel. Gyógyíts meg,
    Istenem!
</p>
<p>
    Mindenek előtt gyógyítsd meg a kapcsolatunkat! Azt, hogy nehezen találunk olykor egymásra. Ott
    akarlak látni, ahol nem vagy látható, s elmegyek melletted, amikor egyszerű jászolban fekszel, pedig rád
    kellene ismernem. Ha pedig végre találkozhatnánk, sokszor nincs türelmem végig hallgatni téged. Néha
    olyan nehezen értelek, pedig próbálok figyelni. Gyógyítsd meg, kérlek a hallásomat.
    Gyógyítsd meg szívem keménységét is. Olyan a szívem, mint egy jól bezárt páncélszekrény. Csak
    tudnám, mit féltek benne annyira? Pedig tudhatnám, hogy te nem azért keresel engem, hogy kifossz
    szívem kincseiből, hanem éppen, hogy meggazdagíts. Tégy nyitottá, befogadóvá. Gyógyítsd
    hitetlenségemet is. Szeretem magam intézni a dolgaimat. Tudok sok mindenre megoldást, és jó érzés
    megfeszíteni az erőmet, látni az eredményt. De terveim csak a földi élet határáig szólnak. Pedig
    tudhatnám, hogy a te oldaladról nézve ez nem határ. Te jelen vagy most is, itt munkálkodsz közöttünk, és
    bennünk. Tégy bölccsé, hogy ne akarjalak kiszorítani az életemből, hanem mér most a Te országod
    polgáraként járjam az utam.
    Gyógyítsd, Uram, a gyász fájdalmát, az aggódást a félelmet, az egyedüllét érzését.
    Ki-ki csendben vigye kérését Isten elé.
</p>
