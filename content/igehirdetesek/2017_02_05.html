<h3> Igehirdetés 2017. február 5.</h3>
<h4>Oltár előtti lekciók: 2Móz 3,1-15; 2Pt 1,16-21</h4>
<h4>Igehirdetési alapige: Mt 17,19</h4>
<p>„Gyere, mutatok valamit!” Ezt a kedves felhívás mostanában nálunk vagy egy szép napfelkeltéről, vagy egy sereg madárról az etető körül, vagy az unoka legújabb fotójáról szól.</p>
<p>Milyen jó is olykor néhány percig nem sietni, csak gyönyörködni, átadni a gondolatainkat egyszerűen csak a lét szépségének, valaminek, ami fellelkesít, egy pillanatnyi élménynek. Talán kis apróság, mégis élmény. Persze vannak időigényesebb, tartalmilag gazdagabb élmények is: szellemi, kulturális, közösségi élmények, és még sok minden más. </p>
<p>Érdemes kicsit eltöprengeni a szó jelentésén. Milyen szép is ez a kifejezés: élmény – él-mény. Amit átélünk szívvel-lélekkel, és ami tovább is éltet minket. Szükségünk van élményekre. Keressük is őket saját magunk számára, és igyekszünk mi magunk is élményekkel gazdagítani másokat, ahogy tőlünk telik.  </p>
<p>Hol a helyük az élményeknek? Jutalom, alapszükséglet? Időnkénti feltöltődés? Valami, ami néha terven felül sikerül, s akkor örülünk?   Vagy éppen hiánycikk? Olyasmi, amire nem érünk rá, vagy amit sokszor hasztalan keres az ember? Mások hajszolják, szeretnék kierőltetni valami módon, de annál keserűbb lesz az igazi élmény hiánya. Utóbbiból fakadnak éppen a függőségek, amik az élménypótlékot adják. A minap olvastam egy cikket, ami szerint Izlandon a drogprevenció nem előadásokon, hanem különféle élményeket nyújtó programokon keresztül történik nagyon eredményesen.  </p>
<p>A legkisebbek csak az élményeikből tanulnak. Hiszen nem tudatosak még. Ami megérinti őket érzelmileg, teljes valójukban, az bevésődik, az válik tapasztalttá, az lesz a tudásuk. Ezért olyan népszerű az élménypedagógia. A hatékonyság, a motiválhatóság azonban később, sőt felnőtt korban is arányban van az élményszerűséggel. A lélektan ismeri a flow-élmény fogalmát. Ez egy koncentrált élmény, amikor az ember teljesen át tudja adni magát a tevékenységének, legyen az bármilyen egyszerű, vagy éppen magasztos tevékenység. Fontos, hogy örömet és elégedettséget okozzon. A flow-élmény az elme működésének egy olyan állapota, melynek során az ember teljesen elmerül abban, amit éppen csinál, amitől energiával töltődik fel, abban teljesen részt vesz, teljesen átadja magát a folyamatnak, és ebben örömét leli. Egyszerűen úgy is összefoglalhatnánk: amikor az ember a helyén érzi magát. </p>
<p>A minap pedig egy olyan ((buddhizmustól ihletett)) gondolatsor került a kezembe, ami az életet a zenéhez és a tánchoz hasonlítja. Ezekben nem a kezdettől a célig kell eljutni, a zene lényege nem az, hogy a végére érjen, a táncé pedig, hogy a terem egy bizonyos pontjáról a másikig eljusson, hanem maga a zene és a tánc. </p>
<p>Mi tehát az élmény? Mondhatnánk: olyan életérzés, ami feledteti a korlátainkat, a lehetőségek határait, a múlandóságot, életünk dolgainak töredékességét. Ami felemel, feltölt, továbblendít, és mindenképpen alakítja, befolyásolja a látásmódunkat. </p>
<p>Jézus felvitte tanítványait külön egy magas hegyre. Éppen akkor, amikor előzőleg az élet korlátairól, önmegtagadásról, kereszthordozásról, saját közelgő haláláról beszélt velük. A hegyen különleges élményben volt részük. Talán feledtetni akarta velük az előbbi rossz hangulatot? Kiemelni kicsit a szomorúságból, hogy aztán újra belevessék magukat az élet sűrűjébe? (Alighogy leérnek a hegyről, máris egy súlyos beteget hoznak gyógyításra: a holdkóros fiút.) Megnyugtatni akarta őket, hogy ne vesződjenek most a gondolattal, hogy van az, hogy Jézus egyáltalán meghalhat?</p>
<p>De Isten létének nem része az „egyszer fent, máskor lent” állapot. Hajdan a Mózesnek adott kinyilatkoztatásban így mutatkozott be: „Vagyok, aki vagyok.” Ő a lét alapja, eredete, fenntartója. Ő az állandóság és a korlátok nélküli <i>örök</i> lét. Most pedig nem csupán kis jókedvet, vigaszt nyújt Jézusnak és a tanítványoknak, hanem a Jézusban adott kinyilatkoztatásban a lét értelmére ad választ. Nem csupán véletlenszerűen, hanem sorsfordítóan akarja megváltoztatni a látásmódjukat, s vele a miénket is. Élete/ünk nem a sors szeszélye szerinti hullámhegyek- és völgyek egymásutánja. Jézus küldetése, hogy majd a pokol mélységéig szálljon le, hogy megszabadítsa a kétségektől szenvedő embert a kilátástalanságtól. Megdicsőülésének pillanatában mégis betekintést engedett abba, hol az ő igazi helye. Talán nem tiszteletlen azt mondani, hogy a következő jelenet „meddig leszek még veletek?” (Mt 17,17b) felkiáltásában Jézus honvágya szólal meg. Emberként Ő is átélte a teljesség utáni vágyakozás fájdalmas hiányérzetét. De a hegyen kapott élmény azt is megmutatja, hogy az Atya és a Fiú szoros egysége milyen eltéphetetlen kötelék. Ha még eggyel korábbi szakaszra is visszatekintünk, Péter vallástételét olvashatjuk. A formailag egyszerű mondat: „Te vagy a Krisztus, az élő Isten Fia” arról tanúskodik, hogy Péter átélt valamit abból, mit jelent ilyen megmagyarázhatatlan módon közel lenni Jézushoz. Ez a néhány evangéliumi beszámoló így együtt éppen azt üzenheti nekünk, hogy Isten Krisztus és a Szentlélek által ebbe a kötelékbe akarja vonni benne hívő gyermekeit. Akkor lépünk az üdvösség útjára, ha megérlelődik bennünk, hogy a mi igazi helyünk is az Atyánál van, a vele való közösségben lehetünk igazán otthon már földi életünkben is, ahol nincs maradandó városunk. Mégis a helyünkön érezhetjük magunkat. Noha az életünk múlandó, mégis van rá időnk, hogy elmélyedjünk a pillanatban, hogy ne szorítson az idő rövidsége. Jézusban a végtelen Isten jött közénk. Ezért valami módon tényleg igaz, hogy életünk legfőbb értelme nem abban van, hogy eljussunk egy kiindulóponttól egy megvalósítandó célig. Ez is lehet nagyon fontos. De az értelmét mégis csak abban találjuk meg, ha átéljük Isten jelenvalóságát, mint ami a zene, amihez a lépteinket igazítjuk.   </p>
<p>Hogyan? Sokszor vágyom rá, hogy szavakat találjak. Hogyan mondhatnám el azoknak, akiknek ez nagyon távoli, talán egyenesen elképzelhetetlen? Aki át is élte már, hogy érzi Isten közelségét, talán szeretné, hogy máskor is, vagy mindig, vagy megragadhatóbban legyen jelen. Vagy épp amikor legnagyobb szükség lenne rá, pont akkor halványul ez az érzés.</p>
<p>Most sem tudok igazi jó szavakat találni rá. Órákig gondolkoztam pedig rajta. Csak kérem Őt. ajándékozzon meg mindannyiunkat imádságos csendes percekkel. Ragyogtassa ránk szeretetének fényét, nem a látomás fényerejével, csak olyan csendben, mégis egészen bizonyosan beúszva az éjből a reggelbe, akár egy szép napfelkelte. Gyűjtsön egyre többeket maga köré, mint a madarak gyülekeznek az etetőn életet megtartó táplálékukért. Hiszen Jézus evangéliuma a minket tápláló, éltető szó, az örök élet beszéde. A mennyei szózat is erre biztat: „Ez az én szeretett fiam, őt hallgassátok.” És bontakoztassa ki bennünk a hitet! Növekedjék a hitünk, akár egy kisgyermek. Legyen bennünk gyermeki bizalom, hogy minden körülmények között mennyei Atyánkra bízhatjuk az életünket, hogy az Ő mennyei családjának tagjaként nem kell félnünk semmitől. </p>
<p>Lacknerné Puskás Sára</p>
