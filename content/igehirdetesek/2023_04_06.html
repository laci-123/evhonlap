<h3>Nagycsütörtök 2023</h3>
<h4>Énekek: 195, 198, 312, 12</h4>
<h4>Lekciók: 2Móz 12,1-11; 1Kor 11,23-18</h4>
<h4>Textus: Mt 26,17-30</h4>
<p>
Valamelyik költözésünk alkalmával az akkor kiskamasz fiam
azt mondta: gyűjtsünk dolgokat, amiket most csinálunk
először. Pl: most viszem ki itt először a szemetet, iszom
kakaót, hívok barátokat, ünneplünk karácsonyt stb. Valamiből
az első sok esetben lehet meghatározó: egy első találkozás;
bemutatkozó megnyilvánulás; első születésnap; az első
kimondott szó, az első megtett lépések. Az első ezekből
olyan, mint a kapunyitás: jön utána a folytatás. Amikor az első
gyülekezeti táborunkat tartottuk kis csapatunkkal, az utolsó
napon kértük a gyerekeket, készítsenek egy plakátot, amin
megörökítik az együtt töltött hét eseményeit. Nagyon kedves
volt a szívemnek, amikor láttam, hogy a tetejére egy nagy
római egyest írtak: ez volt az első, vagyis várják, hogy jöjjön
még utána másik is. Milyen jó így búcsúzni.
</p>
<p>
Az utolsó a lezárást jelenti. Amiből valami az utolsó, annak
(néha csak utólag) megnövekszik az értéke, a súlya. Mint a
számozott példányoknak bizonyos tárgyak, kiadványok
esetében: ami nem korlátlanul elérhető. Vagy még inkább:
amiből már nem lesz több. Milyen nehéz így búcsúzni.
</p>
<p>
Jézusnak az a bizonyos vacsorája a tanítványokkal utolsó is
volt, de más értelemben egyúttal első. Nem derül ki, vajon a
tanítványok mennyire voltak tudatában ennek akkor, mennyire
képes egyáltalán felfogni az ember abban az adott pillanatban
az ilyesmit: a többé már nem, illetve: a mától másképp
drámáját - mit jelent ez majd valójában, amikor megtörténik?
A tanítványok számára a dolgok évszázados, biztonságot adó
rendje szerint indult ez az ünnepnap. A hajdani egyiptomi
fogság nyomorúságát idéző keserű ízeket, az emberi testet-
lelket megtörő terhet jelképező pászkát, az Úr kinyújtott erős
karját jelző báránysültet, és az áldás poharát készítették az
asztalra. Áldást mondtak a teremtésért, az ételért és italért, a
szabadulásért, s hogy Isten megengedte, megérniük a mai
ünnepet is. Profán értelemben úgy is fogalmazhatnánk:
felidézték a már feldolgozott és az identitásuk gerincét adó,
azt erősítő múltat. Azt az eseménysort, amire a világban
elfoglalt helyük és az isten-kapcsolatuk is épül.
</p>
<p>
Jézus azonban a múltból a jövőbe fordítja nemcsak a
figyelmet, de a történéseket is. Így lesz az utolsó régi rend
szerint való vacsorából első. Kezében a megtört pászka nem
a régi behegedt sebekre emlékeztet már, hanem a
holnapiakra: azokra, amelyek egykor tulajdonképpen
mindannyiunkra várnak. Az elmúlás, a bűn és halál sebeire.
Arra, hogy van még miből szabadulni, vannak a jelennek is
testet-lelket megtörő terhei, bűnei. Éppen ez ütött rést a
szoros tanítványi közösségen is: „egy közületek áruló”. Jó
lenne hallani, hogy nem én vagyok az. Jézus most mellénk áll
ebben a cipekedésben, felvállalja terheinket, mert tudja, hogy
mérhetetlenül nehezek: „áldást mondott, megtörte a kenyeret,
a tanítványoknak adta, és ezt mondta: ez az én testem!” A
saját testét törte meg, önként adta oda, hogy a mi töréseink
az ő sebei árán gyógyulhassanak. Az áldás poharát négyszer
emelték fel a széderest rendje szerint. Miután szertartásos
rendben végigolvasták és így lélekben végig is élték a
szabadulás útját, az evést befejező ima után emelték
harmadszor a serleget, s hangzott el a harmadik áldás. Ekkor
- amikor már a vidám dicsőítő éneklés szokott következni az
est rendje szerint - ekkor Jézus vette a poharat, - nem
komorult el, nem törte le a hangulatot, hanem - hálát adva
adta nekik, és ezt mondta: „Igyatok ebből mindnyájan, mert ez
az én vérem a szövetség vére, amely sokakért kiontatik a
bűnök bocsánatára.”
</p>
<p>
Jézus ma minket, mai tanítványi közösségét hívja az
asztalához. Néhány személyes gondolatot válogattam az
úrvacsora éve alkalmából összeállított gyűjteményből, amik
válaszolhatnak mai kérdéseinkre. A terített asztalon ostya és
bor van. Jézus pedig nekünk is életünk fordulatát kínálja.
Múltból jövőbe fordítja tekintetünket és az életünket. Hogyan
érkezünk hozzá? Mit hozunk szívünkben és gondolatainkban
magunkkal? Merre tart éppen az életünk? Mire vagyunk
éhesek és szomjasak? Hol találjuk, vagy éppen keressük
helyünket és szerepünket a világban, az emberek között, az
Isten-kapcsolatunkban? „Szívünk minden várakozása ott van
abban a lépésben, ahogy elindulunk az úrvacsorai oltár felé.
Jézus szívének minden rezdülése ott van abban, ahogy
asztalához hív, és az élet kenyerével lát vendégül. Az élet
kenyere ugyanis ő maga.” (Hafenscher Károly)
</p>
<p>
Az utolsó vacsora zaklatott, szorongással teli búcsúja helyett
Jézus bizalomra indít, az új élet ajándékával vár, életet adó
szövetségébe hív meg minket. Vére a szövetség vére. Lehet
bennünk bizonytalanság, kétség helyzetekkel, döntésekkel,
emberekkel, akár önmagunkkal kapcsolatban is. De vajon
mindezek eltávolítanak Istentől, vagy közelebb visznek
hozzá? „Micsoda elvárás! Szomorúan járulj az oltárhoz,
örvendező ábrázattal menj el onnan! A Szentlélek türelmes. A
lényeg, hogy vágyj az Úr testére és vérére, és te úgy vedd,
ahogy adják. Hittel fogadd el. Ez fog alakítani téged, és
elindulsz a megszentelődés útján.” (Endreffy Géza)
</p>
<p>
Az úrvacsora misztérium. Hogyan lehet a kenyér és a bor
Krisztus teste és vére? Nem varázsszer, nem vegyileg hat
bárkire, aki él vele, aki beveszi, mint egy gyógyszert, hanem
mély belső kapcsolatot feltételez Istennel. „Az úrvacsora
csodája az átváltozás: A szent Isten lehajol a bűnös
emberhez, és fölemeli, hogy a bűnös igazzá legyen.” (Reuss
András) „Erre gondoltam: ha a hit által megigazulva kell
élnünk, és ha az Isten igazságára minden hívőnek szüksége
van az üdvösséghez, akkor ez nem a mi érdemünk, hanem
Isten kegyelme. Ez emelt fel engem. Tehát Isten igazsága az,
ami bennünket megigazít és megment.” (Luther)
Jézus most is asztalához hív: csodálatos közösség ez vele és
egymással. Csodálatos kapunyitás ez arra, amiről azt ígérte:
„... majd újat iszom veletek Atyám országában.”
„Ahogy anyám teste és vére táplált és erősített, hogy
megszülessek erre a világra, úgy Krisztus teste és vére táplál
és erősít, hogy megszülessek az örök életre.” (Gerőfiné
Brebovszky Éva)
</p>
