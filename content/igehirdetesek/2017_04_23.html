<h3>Igehirdetés 2017. április 23.</h3>
<p>
    Lekciók:
</p>
<p>
    <sup>25</sup> Kihez hasonlíthatnátok engem, kivel mérhetnétek össze? – mondja a Szent.
    <sup>26</sup> Tekintsetek föl a magasba, és nézzétek: ki teremtette az ott levőket? Kivezeti
    seregüket szám szerint, mindnyájukat név szerint szólítja; olyan hatalmas és
    erőteljes, hogy egy sem mer hiányozni. <sup>27</sup> Miért mondod ezt, Jákób, miért beszélsz
    így, Izráel: Rejtve van sorsom az ÚR előtt, nem kerül ügyem Isten elé. <sup>28</sup> Hát nem
    tudod, hát nem hallottad? Örökkévaló Isten az ÚR, ő a földkerekség teremtője!
    Nem fárad el, és nem lankad el, értelme kifürkészhetetlen. <sup>29</sup> Erőt ad a
    megfáradtnak, és az erőtlent nagyon erőssé teszi. <sup>30</sup> Elfáradnak és ellankadnak az
    ifjak, még a legkiválóbbak is megbotlanak. <sup>31</sup> De akik az ÚRban bíznak, erejük
    megújul, szárnyra kelnek, mint a sasok, futnak, és nem lankadnak meg, járnak, és
    nem fáradnak el. (Ézsaiás 40, 25–31)
</p>
<p>
    <sup>19</sup> Aznap, amikor beesteledett, a hét első napján, ott, ahol összegyűltek a
    tanítványok, bár a zsidóktól való félelem miatt az ajtók zárva voltak, eljött Jézus,
    megállt középen, és így szólt hozzájuk: Békesség nektek! <sup>20</sup> És miután ezt mondta,
    megmutatta nekik a kezét és az oldalát. A tanítványok megörültek, hogy látják az
    Urat. <sup>21</sup> Jézus erre ismét ezt mondta nekik: Békesség nektek! Ahogyan engem
    elküldött az Atya, én is elküldelek titeket. <sup>22</sup> Ezt mondva rájuk lehelt, és így
    folytatta: Vegyetek Szentlelket! <sup>23</sup> Akiknek megbocsátjátok a bűneit, azok
    bocsánatot nyernek, akikéit pedig megtartjátok, azoknak a bűnei megmaradnak.
    <sup>24</sup> Tamás pedig, egy a tizenkettő közül, akit Ikernek hívtak, nem volt velük, amikor
    megjelent Jézus. <sup>25</sup> A többi tanítvány így szólt hozzá: Láttuk az Urat. Ő azonban
    ezt mondta nekik: Ha nem látom a kezén a szegek helyét, és nem érintem meg
    ujjammal a szegek helyét, és nem teszem a kezemet az oldalára, nem hiszem.
    <sup>26</sup> Nyolc nap múlva ismét benn voltak a tanítványai, és Tamás is velük. Bár az ajtók
    zárva voltak, bement Jézus, megállt középen, és ezt mondta: Békesség nektek!
    <sup>27</sup> Azután így szólt Tamáshoz: Nyújtsd ide az ujjadat, és nézd meg a kezeimet,
    nyújtsd ide a kezedet, és tedd az oldalamra, és ne légy hitetlen, hanem hívő!
    <sup>28</sup> Tamás pedig így felelt: Én Uram és én Istenem! 29 Jézus így szólt hozzá: Mivel
    látsz engem, hiszel: boldogok, akik nem látnak, és hisznek. (János 20,19–29.)
</p>
<p>
    Textus:
</p>
<p>
    <i>
	Mert aki Istentől született, az legyőzi a világot, és az a győzelem, amely legyőzte a
	világot, a mi hitünk. 5 Ki az, aki legyőzi a világot, ha nem az, aki hiszi, hogy Jézus
	az Isten Fia?
	6 Ő az a Jézus Krisztus, aki eljött víz és vér által: nemcsak a víz által, hanem a víz
	és a vér által; a Lélek pedig bizonyságot tesz róla, mert a Lélek az Igazság. 7 Mert
	hárman vannak, akik bizonyságot tesznek: 8 a Lélek, a víz, a vér, és ez a három
	egy. 9 Elfogadjuk ugyan az emberek bizonyságtételét, de Isten bizonyságtétele
	nagyobb, mert Isten bizonyságtétele az, amellyel Fiáról tesz bizonyságot. <sup>10</sup> És aki
	hisz Isten Fiában, abban megvan ez a bizonyságtétel. Aki nem hisz Istennek, az
	hazuggá teszi őt, mert nem hisz abban a bizonyságtételben, amellyel Isten
	bizonyságot tesz Fiáról. (1Jn 5,4–10.)
    </i>
</p>
<p text-align="center">Kedves Testvérek az Úr Jézus Krisztusban!</p>
<p>
    A mai vasárnapot a lelkileg újjászületett csecsemők: quasi modo geniti – vasárnapjának, más
    néven kishúsvétnak, fehér-vasárnapnak is nevezik. Ezen a vasárnapon ugyanis ott ragyog még
    a húsvéti öröm fénye. Az ősegyházban a bűnüket megvalló és Jézus Krisztus szabadító
    szeretét elfogadó keresztények húsvétkor részesültek a keresztség szentségében. Az akkor
    kapott fehér ruhát csak a rákövetkező szombaton tették le, s ezen a vasárnapon, húsvét után
    egy héttel „mint újonnan született csecsemők” először vehettek a úrvacsorát a gyülekezet
    közösségében. Egyházunk sok gyülekezetében ezen a vasárnapon tartják a konfirmációt.
    Lelkészeink is egy családi konfirmációi ünnepen vesznek részt. Így hallottuk a bevezető
    liturgiában:Mint most született csecsemők, az igének tiszta tejét kívánjátok, hogy azon
    növekedjetek az üdvösségetekre. (1Pét 2,2)
    Textusunk és olvasmányaink alapján ma három dologról kell beszélnem: az újjászületésről, a
    bizonyságtételről és a hitről.
</p>
<p>
    Az újjászületés
</p>
<p>
    Téves az a nézet, miszerint a Bibliában Istenről mint férfiról van szó, s hogy a Biblia
    istenképe kizárólagosan patriarchális. Jézus önmagát a tyúkanyóhoz hasonlította, aki
    megpróbálja az ő csibéit, a szerteszaladgáló gyermekeit magához vonzani, terelni.
    Péter apostol azonban Jézus Krisztus halálát és feltámasztását nevezte Isten minket újjászülő
    tettének. Áldott a mi Urunk Jézus Krisztus Istene és Atyja, aki nagy irgalmából újjászült
    minket Jézus Krisztusnak a halottak közül való feltámadása által élő reménységre. (1Pét 1,3).
    Jézus Krisztus halálból való feltámasztása nem öncélú volt, nem arra irányult csupán, hogy
    hatalmát megmutassa, s mi megrettenve megriadjunk. A tanítványok is féltek és megriadtak
    eleinte (Lk 24,37), amíg Jézus nem jelent meg közöttük, s ezt nem mondta. „Békesség
    Néktek!” (Lk 24,36, Jn 20, 19), „én vagyok”(Lk 24,39). Az isteni hatalom megpillantása
    riadalmat kelt a szívünkben. Isten azonban Jézus Krisztus feltámasztása által újonnan szült
    bennünket. Ezt is hallottuk az előbb: Ezért ha valaki Krisztusban van, új teremtés az: a régi
    elmúlt, és íme: új jött létre (2Kor 5,17).
    János evangéliumának híres prológusa azzal kezdődik, hogy az „övéi” Krisztust, az igét, a
    világosságot nem fogadták be. Ám: „Akik pedig befogadták, azoknak hatalmat adott arra,
    hogy Isten gyermekeivé legyenek; mindazoknak, akik hisznek az ő nevében, 13 akik nem vérből,
    sem a test, sem a férfi akaratából, hanem Istentől születtek.” (Jn 1,1–13).
    Ismétlem: „nem test, sem a férfi akaratából születtek”. Luther írja a mai vasárnap igéje
    kapcsán: „Újjászületésünk az ige szerint Jézus Krisztus feltámadásából ered. Isten szül minket
    újjá, nem romlandó, hanem romolhatatlan magból, az igazság igéjével, amely Istennek ereje.
    Ez szül újjá, ez elevenít meg és üdvözít mindeneket, akik benne hisznek. Mely ez az ige? Éppen
    az, hogy köztetek és néktek szól Krisztusról, aki bűneitekért meghalt és harmadnapon
    feltámadt, hogy feltámadásával megigazulást, életet és üdvösséget hozzon. Aki hiszi ezt az
    igét, hogy hogy Krisztus az ő javára halt meg s támadott fel, azon Krisztus feltámadása
    megmutatja erejét. Újjászületik tőle, azaz Isten képmása szerinti új teremtmény lesz belőle.”
    (Jer örvendjünk keresztyének, 184. old.)
</p>
<p>
    János evangéliuma harmadik fejezetében Jézus az éj leple alatt hozzá forduló Nikodémusnak,
    a zsidó tanítónak mondja, hogy „ha valaki nem születik újonnan nem láthatja meg az Isten
    országát” (Jn 3,3).
    Nikodémus őszinte, igazságot és Istent kereső ember, népe tanítója, de nem tud
    megszabadulni az emberi, zsidó gondolkodásától, s csak „testi módon” képes gondolkodni.
    „Hogyan születhetik az ember, amikor vén? Bemehet anyja méhébe és megszülethet ismét ?”
    (Jn 3,4).
    Jézus azt válaszolja, hogy aki nem születik „víztől és Lélektől”, az nem mehet be Isten
    országába. Az ujjonan születés ugyanis felülről, azaz Istentől való születést jelent. Az újonnan
    születés pedig újjáteremtés.
    Kilenc évvel ezelőtt a Károli Gáspár Református Egyetemen egy sorozatot szerveztünk, ahova
    olyan humán értelmiségiek – bölcsészek, filozófusok, művészek kaptak meghívást, akiknek az
    előző évtizedekben radikálisan megváltozott az életük, gondolkodásukban száznyolcvan fokos
    fordulat történt. Hitbeli felismeréseik alapján gyökeresen újragondolták az életüket, s
    gondolkodásuk irányának megváltozásával szakmai érdeklődésük is megváltozott: például az
    antik dráma helyett a Bibliával, régi filozófiai kérdésekről a hit szemüvegén át, a
    művészetekről a teológia fényében kezdtek gondolkodni, sőt akadt, aki pályát is modosított.
    Az egyes beszámolók Irányváltás. Humán értelmiségiek megtérése címen könyv formájában
    is megjelent. A kötet fogadtatása kedvező volt, sokan megvették, szépeket írtak róla a
    sajtóban. Pár évvel ezelőtt elküldtem a könyvet egy általam igen tisztelt, s a közelmúltban
    elhunyt református lelkésznek. A lelkésztől kaptam egy szeretetből (féltésből?) fakadó kritikát
    a kötet kapcsán. Amit három-négy évvel ezelőtt leírt, azóta ott motoszkál a gondolataimban.
    Így kezdte a levelét: „Erre a könyvre azért szeretnék reflektálni, mert a cím és az alcím nem
    kongruens (Irányváltás – Humán értelmiségiek megtérése). Más az irányváltás, és más a
    bibliai értelemben vett megtérés (újjászületés) …Az irányváltás horizontális esemény, aminek
    az ember az alanya… A megtérés (újjászületés) vertikális beavatkozás, amit Isten végez el. Az
    előbbi során ’megjavul’ az ember, az utóbbi alkalmával teremtés történik (’Aki Krisztusban
    van, új teremtés az’ [2Kor 5,17]. Az irányváltás gyógyulás, a megtérés halott-támasztás
    (’Titeket is életre keltett, akik a halottak voltatok büneitek miatt’ [Ef 1,1.5]. ’A halottak
    hallják az Isten Fiának hangját, s akik meghallották, élni fognak’ [Jn 5,25]. – Nem szabad
    lebecsülni az irányváltást, végső soron arra is Isten indítja az embert. De nem szabad
    összetéveszteni a megtéréssel, mert azzal megnehezítjük, hogy az irányt változtató ember
    egyszer valódi megtérésre jusson.”
</p>
<p>
    Szíven ütő szavak voltak ezek, melyek – a lelkész közelmúltbeli halálával – még inkább
    felerősödnek. Ne magunkkal, irányváltásunkkal, – az úgymond megtérésünkkel
    –dicsekedjünk, hanem egyedül az Isten bennünket szülő, teremtő munkájával. Mert az ő
    újjáteremtő munkája nélkül valóban halottak vagyunk. Isten fáradhatalanul dolgozott és
    dolgozik a mi megmentésünkért, életre támasztásáért. Micsoda vigasztalás hangzott el az oltár
    előtt felolvasott ézsaiási igében! Isten a fáradhatatlan sas, aki a hozzá tartozókat is szárnyra
    kelő sassá teszi:
</p>
<p>
    <i>
	„Nem fárad el, és nem lankad el, értelme kifürkészhetetlen. <sup>29</sup> Erőt ad a megfáradtnak, és az
	erőtlent nagyon erőssé teszi. <sup>30</sup> Elfáradnak és ellankadnak az ifjak, még a legkiválóbbak is
	megbotlanak. <sup>31</sup> De akik az ÚRban bíznak, erejük megújul, szárnyra kelnek, mint a sasok,
	futnak, és nem lankadnak meg, járnak, és nem fáradnak el.
    </i>
</p>
<p>
    Jakab apostol írja: „Az ő akarata szült minket az igazság igéje által, hogy mintegy első
    zsengéje legyünk teremtményeinek.” (Jak 1,18).
    Az újjászületés azt jelenti, hogy Istentől születettek leszünk, az ő új teremtményei, az ő
    gyermekei. Ismét Luther szavait kell idéznem, aki igen találóan fogalmazott:
    „A legelső és legnagyobb, amivel az Isten felülről megajándékozott, az, hogy újjászült,
    gyermekeivé és örököseivé tett. Tette pedig ezt az igazság igéjével. Így hát a teremtményeinek
    zsengéje, azaz Isten újkezdetű teremtése és alkotása lettünk. Isten teremtése abban különbözik
    a világ emberi alkotásaitól, hogy ez az Ő tulajdon műve minden emberi hozzájárulás és
    közreműködés nélkül. Ezért nevezzük a keresztyén embert Isten teremtményének, akit ő maga
    teremt, minden egyéb teremtménye fölé, mégis úgy, hogy ez most még csak kezdet és zsenge,
    melyen Isten naponként igazít, mindaddig, míg tökéletes isteni teremtmény lesz..” (Jer
    örvendjünk, 186. old)
</p>
<p><b>Tanúskodás</b></p>
<p>
    <i>
	<sup>6</sup> Ő az a Jézus Krisztus, aki eljött víz és vér által: nemcsak a víz által, hanem a víz és a vér
	által; a Lélek pedig bizonyságot tesz róla, mert a Lélek az Igazság. <sup>7</sup> Mert hárman vannak,
	akik bizonyságot tesznek: <sup>8</sup> a Lélek, a víz, a vér, és ez a három egy.
    </i>
</p>
<p>
    János apostol e mai igénkben különbséget tesz emberi bizonyságtétel és Isten bizonyságtétele
    között. A bizonyságtétel tanúskodást jelent, a szó eredetije a görögben a martürion, s azt a
    bizonyságtevőt, aki életét adja a meggyőződéséért, mi mártírnak nevezzük. Isten tanúságtétele
    az ő szeretett Fiának a halálra történő átengedésésében jutott kifejezésre, annak a Fiúnak az
    engedelmességében, aki önként üresítette meg magát és vállalta emberként a gyalázatos
    kereszthalált.
    Amikor a János evangéliuma szerinti passió-történetet olvassuk, azt halljuk, hogy amikor a
    halott Jézusnak egy római katona az oldalát lándzsával átszúrta „vér és víz jött ki” belőle (Jn
    19,34). Sokat spekuláltak arról, hogy mennyiben lehetett valóságos vagy csupán szimbolikus
    ez a leírás az evangéliumban. Talán nem vagyunk messze az igazságtól, amikor a „víz” és a
    „vér” kapcsán a Krisztus által rendelt két szentségre: a keresztségre és az úrvacsorára
    gondolunk. Jézus korában már volt keresztség, hiszen Keresztelő János a „megtérésre”
    szólított fel, s a „megtérés keresztségét” (Lk 3,3) hirdette, amikor a Jordán vízébe bemerítette
    a bűnüktől tisztulásra vágyókat. A víz tehát szimbolikusan lemossa az életünkre rakódott
    szennyet. Bár Jézus nem volt bűnös, mégis beállt a bűnösök közé, s ezzel közösséget vállalt az
    ő bűnösségükkel és megtisztulásukkal. Pál apostol már arról szól, hogy a mi keresztségünk
    Jézus Krisztus halálába és a feltámadásába való keresztség. A szimbolikus „alámerített-
    ségünk” az óemberünk megfulladását fejezi ki, s ezzel Jézus halálával egyesülünk. Ám víz
    mélységéből való felbukkanásunk Jézus Krisztus feltámadásával való egyesülését hivatott
    érzékeltetni (Rm 6). Ezért beszél Pál a Tituszhoz írt levelében „az újjászületésünk fürdőjéről”
    (Tit 3,5), ami a Szentlélek által megy végbe.
    A „vér” pedig Krisztus áldozati halálára utal. Minden úrvacsora alkalmával Jézus Krisztus
    érettünk megtöretett testét és vérét vesszük magunkhoz. A Krisztus halálából és
    feltámadásából élőket Jézus Krisztus vére élteti. A test azáltal él, hogy a működik benne a vér
    keringése. Van egy látszólag ellentmondásos, a valóságban igen mély értelemmel bíró kép a
    Biblia utolsó könyvében. A Jelenések könyvében a „fehér ruhába öltözettekről” ezt találjuk:
    „Ezek azok, akik…megmosták és megfehérítették ruhájukat, megfehérítették a Bárány
    vérében” (Jel 7,14).
</p>
<p>
    Értelmileg abszurd a vörös vérben bármit is megfehéríteni. Akik azonban az újjászületés
    fürdőjén átmentek, azok a Bárány vérében fehérre mosták a ruhájukat. Krisztus kiontott vére
    tisztít meg bennünket minden bűntől. Emberi módon nem lehet ezt megmagyarázni, csak a
    Szentlélek által lehet felfogni. Ez Isten tanúságtétele: „ 7 Mert hárman vannak, akik bizonyságot
    tesznek: 8 a Lélek, a víz, a vér, és ez a három egy.”
</p>
<p>A hit</p>
<p>
    Végezetül a hitről kell szólnunk. A textusunk elején ez olvastuk:
    Mert aki Istentől született, az legyőzi a világot, és az a győzelem, amely legyőzte a világot, a
    mi hitünk. 5 Ki az, aki legyőzi a világot, ha nem az, aki hiszi, hogy Jézus az Isten Fia?
    A végén pedig ezt: És aki hisz Isten Fiában, abban megvan ez a bizonyságtétel. Aki nem hisz
    Istennek, az hazuggá teszi őt, mert nem hisz abban a bizonyságtételben, amellyel Isten
    bizonyságot tesz Fiáról.
    A világot legyőző krisztushitről, s a világ fejedelmét legyőző Krisztusról szól harmadikként a
    mai igénk. Még a húsvéti fény, a halál feletti győzelem fényében énekeltük: „Győzelmet
    vettél, ó Feltámadott”. A hit azonban nem az ember természetes tulajdonsága. Ellenkezőleg, a
    természetes tulajdonságunk a hitetlenség, a kétkedés. Egyik énekünk is erről szól: „Hitem
    pedig mint a változó hold, / Hamar elfogy, tölte alig hogy volt” (383/3). Ezért hallottuk ma az
    evangéliumból Tamás történetét. Eredetileg mindannyianTamások vagyunk és újra és újra
    Tamások leszük. Kételkedünk és megfogható, megtapintható bizonyosságot akarunk. Tamás
    megtapinthatja Jézus valóságos sebeit, s ezek után leborulva Úrként és Istenként imádja őt.
    Jézus azonban hozzáteszi: „boldogok azok, akik nem látnak és hisznek” (Jn 19,29).
    Számunkra nem ilyen bizonyítékok adódtak, hanem maga Krisztus, a legnagyobb ajándék.
    Mi az ő kereszthalálának gyümölcsiből élünk, a kegyelmi ajándékokból: az ő igéjéből és a
    szentségekből. A keresztségből és az úrvacsorából. Nemcsak a mai vasárnap, hanem
    legtöbben minden nap mint újszülött csecsemők élünk, s a hamisítatlan lelki tejet kívánjuk,
    hogy növekedjünk az üdvösségben (1Pét 2,2).
    A Szentlélek segítségével, akinek az Atyával és a Fiúval együtt legyen dicsőség – most és
    mindörökké!
</p>
<p>Ámen</p>
<p>Imádkozzunk!</p>
<p>
    Hálát adunk Neked Mennyei Atyánk, hogy Jézus Krisztus halálával és feltámasztásával
    ujjászültél bennünket. Újszülött csecsemőként vágyakozunk a tiszta igédre, s segíts, hogy
    hittel valljuk és hirdessük halálodat és feltámadásodat!
</p>
<p>Ámen</p>
<p>Oratio ecumenica</p>
<p>
    Örökkévaló Isten, szerető mennyei Atyánk!
    Áldunk Téged, hogy egyszülött Fiadat nem hagytad a halálban, hanem feltámasztottad, és így
    győzelmet arattál a halál felett.
    6
    Add meg nekünk kegyelmesen, hogy e győzelem fénye a mi életünket is bevilágítsa, hogy ne
    csak az ünnep idején, hanem a hétköznapokban is a feltámadt Jézus Krisztus világosságában
    járjunk!
    Könyörgünk a minket újjászülő kegyelmedért, hogy ne a halált, hanem valóban az életet
    szolgáljuk.
    Úr Jézus Krisztus, Élet fejedelme, aki önmagadat adtad érettünk a kereszten, és feltámadtál
    megigazulásunkra, kérünk, áldd meg gyülekezeteünket jelenléteddel! Te állj most is középen,
    és irányítsd figyelmünket önmagadra, hogy belőled élve megragadhassuk a mindennél
    nagyobb ajándékot, az örök életet!
    Szentlélek Isten, áraszd ránk kegyelmedet, és szentelj meg minket! Téríts a Te utaidra, vezesd
    lépteinket, vezesd gondolatainkat, szavainkat, tetteinket, hogy igazán krisztusiak lehessünk!
    Könyörgünk, Urunk egyházunkért és minden Krisztusban hívő közösségért, különösen is az
    üldözött, s a hitüket ma is érted feláldozó keresztényekért!
    Figyelmeztess bűneinkre és mulasztásainkra!
    Adj mindannyiunknak bűnbánó és alázatos szívet! Segíts, hogy egymás megbecsülésében
    hűen tölthessük be tőled kapott áldott szolgálatunkat, az evangélium hirdetését!
    Áldd meg egyházi vezetőinket, püspökeinket, presbitereit és minden tagját! Könyörgünk kis
    budakeszi gyülekezetünk lelki növekedéséért, s a templomépítés álmának megvalósulásáért,
    tudván tudva, hogy Te vagy az Építő.
    Könyörgünk hazánkért és népünkért. Segíts megértenünk, hogy minden tervünk és
    szándékunk csak úgy vehet helyes irányt, ha a te igéden tájékozódva és a te életet adó
    kegyelemdből merítve fogalmazódik meg és válik valósággá!
    Könyörgünk a betegekért és az elesettekért, a haldoklókért és a gyászolókért.
    Vigasztaló jelenléted adjon enyhülést számukra a fájdalom közepette is.
    Könyörülj a kereszt súlya alatt roskadókon, ne próbáld őket erejükön felül. Engedd, hogy ők
    is érezzék, hogy szereteted velük van, és soha nem hagyja el őket. Vezess mindnyájunkat a
    füöldi életünk útján az örök élet felé!
    Mennyei Atyánk! Végtelen irgalmadban bízva kérünk, hallgass meg minket, a mi Urunk Jézus
    Krisztusért, akinek a nevében együtt most így imádkozunk:
    Mi Atyánk...
</p>
