<h3>Igehirdetés 2025.08.10. </h3>
<h4>ének: 240, 8, 412, 441, 311, 11</h4>
<h4>Lekciók: Ézs 2,1-5; Róm 8,12-17</h4>
<h4>Textus: Mt 7,15-21</h4>

<p>A Facebook-on követője vagyok a „növényhatározó természetjáróknak”
csoportnak. Ez abból áll, hogy sokan az erdőket-mezőket járva fotókat
készítenek különböző növényekről (legtöbbször szép vadvirágokról), és
kérik annak meghatározását. Néha előfordul, hogy valaki applikációra
hivatkozva keresi a megoldást, de hamar rá kell jönnie, hogy itt a
hagyományos módszert értékelik, mégpedig azt, ha az ember éles szemmel
jól meg tudja figyelni a különböző fajmeghatározó jegyeket: a levél
állásást, kapcsolódását, a részek formáját, színét, figyelembe veszi az
előfordulás helyét stb. és így próbálja megítélni, milyen növényt
látunk. Hasonlóképpen van ez az állatok azonosításával is. Ha használja
is valaki a technika lehetőségeit, a személyes megfigyelés, az apró
finomságokra való érzékenység adja az igazi helyes választ, hogy a
ránézésre hasonlókat is meg lehessen különböztetni egymástól. De mire is
való ez az egész? Közös játék? Memóriagyakorlat, ismeretszerzés? PL: jó
tudni, ha valamelyik, akármilyen tetszetős is, mégis mérgező. Azután
vannak invazív fajok, melyek képesek felborítani a környezetük
egyensúlyát, ezek irtandók. De talán azt is szolgálhatja egy ilyen
csoport, hogy tudatosítsa az ember az ajándékba kapott sokszínűséget, és
rácsodálkozzon, hálát adjon érte.</p>
<p>A bibliai botanika és zoológia sajátos üzenetet hordoz, a példázatok
erejével szól hozzánk mind az Ó- mind az Újszövetség lapjain. Az előbbi
példához az köti ezeket, hogy itt is a személyesség, a testközelség, és
a finomhangolás teszi érthetővé az üzenetet. A mai ige az igaz és a
hamis próféták megkülönböztetésére tanít minket, ahol nagyon is szükség
van a finom megérzésre, a látszat és valóság megkülönböztetésére. A
fejezet elején arról olvashatunk (pár hete az igehirdetés alapigéje volt
- Mt 7,1-5), hogy ne ítélkezzünk. A képmutató ítélkezéstől óvott akkor
Jézus szava. A mostani szakasz azonban arra figyelmeztet - és ez nem
ellentéte egymásnak - hogy józan ítélőképességre nagyon is szükség van
keresztyén emberként is. A kettőt az különbözteti meg egymástól, hogy a
mi dolgunk nem elítélni bárkit ist, hiszen az egyedül Isten
kompetenciája, hanem megítélni a szándékokat, felismerni, mi az, ami a
közösség javát szolgálja, és mi jelent veszélyt. Szükséges, hogy
rálássunk az életünkre, az emberek közötti dinamikákra; hogy ne
sodorjanak el érzelmek, vagy áramlatok, divatok, trendek; ne kerüljünk
kényszerpályára, vagy látszatok bűvöletébe.</p>
<p>Kik a próféták? Az ószövetségi korban Isten választott emberei, akik
képviselői voltak Istennek az emberek felé, és az emberek ügyét
képviselték Isten felé. Voltak megélhetési próféták is, akik azt
mondták, amit vártak tőlük, amivel alátámasztották az uralkodó
elképzeléseit, hatalmi vágyát. Isten nevében hatást gyakoroltak a
tömegekre is, hogy jó alattvaló legyen belőlük. Isten elhívott prófétái
nem ilyen önjelöltek voltak. Ők általában nagyformátumú, közismert
személyek, akik meghatározták a korukat. Mégis általában árral szemben
úsztak, hiszen Isten bíráló üzenetét is el kellett mondaniuk. Elhívásuk
alkalmából szinte kivétel nélkül kétségek közt vívódtak. Jól ismerjük
Mózes kérdéseit: Ki vagyok én; nem értek a beszédhez; mivel igazoljam
magam a fáraó előtt? Mégis, Isten ígéretére támaszkodva vállalta
küldetését: „Én veled vagyok!” - és ez mindenre elég. Ámósz hasonlóan a
saját exisztenciájának elégtelensége miatt vonakodott. „Nem vagyok én
próféta, sem próféta tanítvány.” Jeremiás a fiatal korára hivatkozott,
Ézsaiás úgy érezte, bűnös környezetben született, maga sem méltó a
feladatra. Vajon miért éppen rájuk akar bízni Isten ilyen küldetést?
Alkalmasak-e egyáltalán erre? Később pedig az is sok kérdést vetett fel:
Miért kell annyi szenvedést és elutasítást elviselniük a szolgálatuk
során? Ezen a háttéren az önjelölt büszke próféták mindig gyanúsak.
Isten nevében szólni csak a szó súlya alatt meghajolva, meggörnyedve
lehet. Az Újszövetség prófétái már nem ilyen egyes kiemelt személyek,
hanem többen is voltak: a gyülekezet vezetői, tanítók, nem mindig
teljesen körvonalazható a feladatuk. MInden esetre azokról van szó, akik
Isten üzenetét hirdették a maguk környezetében az apostolokkal együtt.
Ők a feltámadás örömének hírvivői. Azt hinnénk, ez mennyivel könnyebb,
felszabadultabb, népszerű szolgálat. HIszen az örömhírt mindenki
szívesen fogadja. Vágyódunk ma is örömhírt hozókra, és ez jól is van
így. Szeretnénk magunk is az örömhírt képviselni. Tulajdonképpen minden
keresztyén ember küldetése ez. Luther egyetemes papságnak nevezteezt a
minden hívőre kiterjedő küldetést, Mózes pedig egy alkalommal így
fogalmazott: „Bárcsak az Úr egész népe próféta volna, és rájuk is
kiárasztaná Lelkét az Úr!” (4Móz 11,29) Bárcsak szétfeszítené szívünket
az Isten közelségének örömhíre, és éreznénk , hogy ezt másoknak is el
kell mondanunk!</p>
<p>De éppen ez lehet olyan jó alkalom a megtévesztésre. A növény- és az
állatvilág képei egyaránt erre utalnak. Meg tudjuk-e különböztetni a
valóságot és a látszatot? Nemcsak mások esetében, hanem önmagunkat is
megvizsgálva. Valódiak vagyunk-e? Valódi-e, Istentől való-e a
megbízatásunk, és tisztán tudjuk-e továbbadni az örömhírt? A próféták
legtöbbje nem nevezte magát prófétának, csak amikor utólag feliratozták
a Szentírásban összegyűjtött könyveket, kapták meg ezt a címet. A nagy
formátum nem feltétlenül a tehetség, tudás, képzettség miatt volt, hanem
az elszakíthatatlan Isten-kapcsolatból fakadt. A hitelesség kérdése ma
is azon múlik, hogyan illeszkedik az ág a tőhöz, ahogy másik helyen
Jézus a szőlőtő hasonlatát használja. Ez csak személyes közelségből
látszik. Ez a személyes közelség tudja erősíteni a gyülekezet
közösségét, amikor kinek-kinek az Isten-kapcsolata egyszer csak
gyümölcsöt érlel. Ez nem működik a szlogenek felszínes szintjén, csak az
őszinteség mélységében. Mi lehet a gyümölcs? Nem más, mint, hogy
küldetésünk van egymás felé a mindennapokban. HIszen mindannyian
szomjazzuk Isten bátorító, utat mutató üzenetét. Nem elég azonban, ha az
Isten-kapcsolatunk a szavak szintjén valósul meg, annak gyakorlattá kell
válnia. Keresztyénségünk nem lehet hivatalos kurzus, vagy lépcső, amin
felfelé haladunk, sem eszköz, amivel Istent lerángatjuk magunkhoz, hogy
támogassa céljainkat. Szükségünk van a próféták alázatára, hogy az
„Uram, Uram” kiáltásunk ne Isten zaklatását jelentse, hiszen Istent
megszólítani is csak a szó súlya alatt lehet, hanem mély meghajlást
akarata előtt, hogy valóban az valósuljon meg az életünkben. Akkor lesz
nyilvánval életünkben a Lélek gyümölcse, ami Pál szerint: szeretet,
öröm, békesség, türelem, szívesség, jóság, hűség, szelídség és
önmegtartóztatás. (Gal 5,22-23) Így válik a ránk nehezedő
isteni szó életet munkáló szóvá.</p>
