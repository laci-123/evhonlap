<h3>Igehirdetés 2022.12.25.</h3>
<h4>ének:165 2 154 151 310 11</h4>
<h4>lekciók: Mik 5,1-4a; Lk2,1-14</h4>
<h4>Textus: Róm 5,18-21</h4>

<p>
    “Vigyáznom kell magamra, mert belőlem csak egy van. Mások többen
    vannak, őket könnyebb pótolni.” - tartja egy kissé vulgáris
    mondás. Mégis a mai ige kapcsán valahogy elgondolkodtam rajta. Mit
    ér, mi a jelentősége egyetlen embernek? Ki is az az egy? Tudjuk
    jól, milyen hosszú folyamat, mire az ember megismerkedik
    önmagával, egyáltalán tudomást szerez önmagáról. A csecsemőnek
    komoly felismerés, amikor meglátja az összefüggést a saját
    végtagjainak mozgása és önmaga között, vagyis, hogy ezek a mozgó
    valamik őhozzá tartoznak. A beszédfejlődésben, és ezzel az énkép
    kialakulásának útján fontos állomás, amikor már nem 3. személyben
    beszél magáról, hanem azt tudja mondani: én. És ez az én még
    hosszú ideig mindennek a kiindulópontja és alapvető szempontja
    lesz. Mert újabb hosszú, és talán egész életünk végéig tartó
    folyamat, hogy megértsük, kik azok a mások, akik sokan vannak,
    akik időnként értem vannak, de még többször nem; kik azok, vagy ki
    az, aki számomra egyetlen; hol a helyem a többiek között, mikor és
    hogyan történik, hogy én vagyok értük? Ki vagyok? Kinek kell
    lennem?
</p>
<p>
    Mennyit tud ártani vagy használni egyetlen ember, és van-e önálló
    felelőssége, vagy minden mindennel összefügg és kölcsönhatásban
    van egymással? A népi bölcsesség azt tartja: “Egy fecske nem
    csinál nyarat.” - vagyis egyetlen ember, vagy a kevesek hiába is
    erőlködnek, nem tudják megváltoztatni mégoly jó és nemes
    meggyőződésük szerint sem a világot. Mégis vannak/voltak nagy
    formátumú, tehetséges vagy elszánt emberek, akik kitartásukkal
    akár hosszú időre nézve is nagy hatást gyakorolnak. A személyes
    életünkben pedig - s egyre többet foglalkozik ezzel a tudomány -
    nemzedékek sorainak hatása érvényesül. Otthonról hozott mintáink
    régi őseink hagyományainak, történelmi vagy személyes élményeknek
    és traumáknak a lenyomatai mentén rajzolódnak.  Pál apostol szavai
    látszólag végtelenül leegyszerűsítik ezt a kérdéshalmazt, s az
    emberiség történetét két pólushoz kötik: az egy Ádámhoz és az egy
    Krisztushoz. Ádám úgy szerepel, mint a legősibb minta, ami az
    egész emberiségre mindörökre hatást gyakorol. Méghozzá nem éppen
    pozitív hatást, nem éppen pozitív mintát ad. Általa jött a bűn a
    világba. Felment ez minket, vagy legalábbis enyhítő körülmény?
    Vagy éppen olyan meghatározottság, amivel szemben hiába is
    küzdenénk, nincsenek esélyeink? Tudnunk kell, hogy Ádám személye
    előkép a Bibliában. Ádám és Éva története mindannyiunkról, az
    emberiségről szól. Arról, hogy életünkben újra és újra döntés
    helyzetbe kerülünk. Arról, hogy mi is az a bűn valójában, aminek
    mindannyian részesei vagyunk. Nem az, ugyanis, amit az ember
    fejéhez vágnak, vagy amiért a törvényszék elé citálják. Ezek a
    konkrét dolgok a következményei, a lenyomatai az eredeti bűnnek
    éppen úgy, mint maga a halál is. Az eredeti bűn nem az, amiért
    számon kérnek, hanem az, amitől szenvedünk, amitől hiányérzet él
    bennük, és amitől az az én, akiből csak egy van, egyedül érzi
    magát, önmagába zárva. A bűn miatt a “vigyáznom kell magamra”
    gondolat szorongást kelt és a kiszolgáltatottság érzését. Azt
    jelenti, résen kell lennem. A jó mértéke önmagam leszek, így
    helyezem magam biztonságba, és bástyázom körül magam minden mással
    szemben, de egyúttal ez szüli az emberben a bizalmatlanságot
    is. Ádám és Éva rejtőzködése ez bennünk, a félelem az Istennel
    való találkozástól.
</p>
<p>
    Karácsonykor Isten gyermekké lett. Miért gyermekké? Miért nem egy
    király vagy egy hadvezér bukkant fel hatalommal és dicsőséggel,
    ahogy azt sokan várták is a maga idejében? Mert Isten nem a bűn
    következményeit akarja lesöpörni a földről erőnek erejével,
    hatalmát fitogtatva. HIszen azzal semmi nem változna. Az csak
    annyit érne, mint ha a gyomot lekaszálnák, de a gyökere a földben
    marad. Egy darabig rendezettnek tűnhet az a kert, de hamarosan
    újra felveri a gaz. Isten azonban gyökeres megoldást akar, nem
    látszatot. Nem a bűn következményeit törli el egy varázsütéssel,
    hanem keresi a rejtőzködő embert: téged és engem. Azt kérdezi: Hol
    vagy?  Miért rejtőzöl önmagadba? Miért veszítetted el az Isten
    iránti bizalmadat, ami az egymás és önmagunk iránti bizalmat is
    magával rántja? Ahogyan egy kisgyermek nyílt és őszinte tekintete
    bizalmat ébreszt az emberben azzal, hogy ő maga bizalommal tekint
    ránk, úgy akarja a gyermekké lett Isten visszaállítani a hozzá
    való bizalmunkat: ez a kegyelem; az új döntés helyzet, melyben
    felébredhet az elveszett bizalom a szívünkben.
</p>
<p>
    “Pál mennyire radikálisan gondolkodik azzal kapcsolatban, hogy
    hogyan törlődik el a bűn. Nem arról olvasunk, hogy a bűnös világ
    egy része javítódik meg, és nem is arról, hogy az egész, hanem,
    hogy „ahol megnövekedett a bűn, ott MÉG BŐSÉGESEBBEN kiáradt a
    kegyelem“. Az Úr érkezése mindent felülír, új teremtést hoz. Jézus
    születése, halála feltámadása új létállapotot teremt, a bizalom
    állapotát. Tillich: „a kegyelemben valami legyőzetik; a kegyelem
    valami ellenére történik; a kegyelem az elválasztottság és az
    elidegenedés ellenére történik. A kegyelem az életnek az élettel
    való újraegyesülése, az énnek önmagával való kibékülése. A
    kegyelem elfogadása annak, amit elutasítanak. A kegyelem a sorsot
    értelmes sorssá változtatja; a bűntudatot bizakodássá és
    bátorsággá változtatja. Van valami diadalmas a kegyelem szóban: a
    bűn bősége ellenére a kegyelem még bőségesebben árad ki… Abban a
    pillanatban a kegyelem legyőzi a bűnt, és a megbékélés áthidalja
    az elidegenedés szakadékát. És ehhez a tapasztalathoz semmi sem
    szükséges, semmilyen erkölcsi vagy intellektuális előfeltételezés,
    semmi más, csak az elfogadás.“
</p>
<p>
    A kérdés csak az: Képesek vagyunk-e elfogadni, hogy az Isten
    elfogad? Képesek vagyunk-e a kezébe tenni a létünk, az énünk
    biztonságát? Tudunk-e kinyílni számára, és ezzel valami egészen
    más minőségben egymás és önmagunk számára? Legyünk elfogadói és
    hordozói ennek a kegyelemnek, ne vessünk gátat az áradásának.
</p>
<p>
    Ámen
</p>
