<h3>Igehirdetés 2020.11.15-én</h3>
<h4>Reménység vasárnapja</h4>
<h4>Oltár előtti lekciók: Jer 8,4-7; Mt 25,31-46</h4>
<h4>Az igehirdetés alapigéje: Jel 22,12-14</h4>
<p>
    A késő őszi időben szinte évről-évre visszatér a méltatlankodás: nahát, már októberben megjelennek a
    karácsonyi kínálatok, dekorációk, reklámok! Devalválódik az ünnep, elvész az igazi tartalma. Magam
    mostanában talán csak egyetlen egyszer fordultam meg bevásárlóközpontban; akkor sem nézelődtem,
    csak célirányosan az egy szükséges üzletbe mentem be, de egy ismerősöm sajnálkozó mondatait olvastam
    arról, hogy ezúttal hiányzik az ilyenkor szokásos csillogás, karácsonyi hangulat. Miért? Mert úgysem
    lehet nagy forgalomra számítani?
</p>
<p>
    Az egyházi év a végéhez közeledik, adventig még két hét van hátra. Az idő ködös, szürke, a hírek
    aggasztóak, a hangulat inkább emlékeztet egy meghosszabbított halottak napjára, mint karácsonyvárásra.
    Különös ajándék ilyen körülmények között, hogy mégis a végidőket komolyan véve egyúttal valaminek a
    kezdetére is figyelhetünk. A felolvasott szakaszunkat megelőző mondatban az Úr arra szólítja fel az
    apostolt, hogy már ne is pecsételje le az üzenetet, mert nem kell azt eltennie hosszú időkre, míg aktuális
    lesz, hanem tegye ismertté az emberek előtt. Az idő közel van.
</p>
<p>
    Minek az ideje, és mennyire közel? A Jelenések Könyvének sok nehezen megérthető, megfejthető
    üzenete beszél a végidők drámájáról, a jó és rossz, Isten és az istenellenes hatalmak gigászi küzdelméről.
    Jézus az evangéliumokban is említ hasonló eseményeket. Emellett azonban inti tanítványait, hogy ne
    bocsátkozzanak számítgatásokba az utolsó idők eljövetelét illetően. Nekünk sem ez a dolgunk. Nem az
    időpont a lényeg, hanem annak a valósága, hogy lesz ilyen. Abban azonban biztosak lehetünk, hogy Isten
    nem szolgáltatja ki a világot a vak véletlenek játékának, hanem számon tartja minden egyes ember életét.
    Sokat emlegetik azt a Luthernek tulajdonított mondást, miszerint a kérdésre, hogy mit tenne, ha
    megtudná, hogy holnap itt a világvége, azt felelte: Még ma elültetnék egy almafát. Ugyanakkor fordítva is
    igaz: a mostani nehéz idők, de Isten igéje is arra figyelmeztet, hogy eljön egyszer annak az ideje, amikor
    az utolsó almafánkat ültetjük el. Mindez mégsem a félelem, vagy a bizonytalanság érzését kell, hogy
    keltse a szívünkben. Isten igéjének ez a híradása sokkal inkább egy átértékelt adventre készíthet fel
    bennünket. Egy másféle karácsonyváró hangulat (?) inkább lelkület töltheti be a szívünket. Lehet, hogy
    sok minden másképp lesz ezen a karácsonyon, sőt már adventben is, mint ahogy azt megszoktuk és
    szeretjük, de Jézus jövetele nem marad el.
</p>
<p>
    Mit kell átértékelnünk?
</p>
<p>
    - Magát a várakozásunkat. Kit-mit várunk? Várjuk-e a Jézussal való valóságos találkozást, vagy jobb
    lenne inkább kitérni előle? December 24-re várjuk egy kis közös ünneplésre, vagy érkezésének híre az
    egész életünk perspektíváját határozza meg? Amikor Jézus emberré lételének ünneplésére készülünk,
    akkor valami szeretetteljes múltbeli esemény ugyancsak szeretetteljes visszfényét próbáljuk felcsillantani
    az otthonunk falai között, vagy átjár minket annak borzongató valósága, hogy ő most is, és mindig jelen
    van közöttünk, hatással van az életünkre, és ígérete szerint valósággal, láthatóan, de már megdicsőült
    alakban vissza fog térni ide a földre? Így hát egész életünk egy nagy adventi várakozás lehetne. Ahogy
    Jézus számos példázata figyelmeztet: ne tétlen várakozásra gondoljunk, hanem éljünk állandó
    készenlétben, hiszen az a nap bármikor ránk köszönthet. Ennek értelmében még egyszer megfordíthatjuk
    az iménti mondatot: talán éppen azért, és annál lelkesebben ültethetjük el az almafánkat, mert hamarosan
    itt lesz Ő, aki minden tiszta igyekezetünkre áldását adja, aki ki tudja teljesíteni életünk töredékes
    eredményeit, félbemaradt történéseit. Meghallja a ki nem mondott szavakat, esőt ad az elvetett magra,
    termést az almafánkra.
</p>
<p>
    - Önmagunkkal szembeni elvárásainkat. Kinek, minek akarunk megfelelni? Felállított mércéknek?
    Népszerű, vagy rangos embereknek? Valakinek, akinek így akarjuk megnyerni, vagy megtartani a
    szeretetét? Önmagunk becsvágyának? Jézus ítéletre érkezik. „Íme eljövök hamar, velem van az én
    jutalmam, és megfizetek mindenkinek a cselekedete szerint.” - mondja. Talán furcsán hangzik, de lehet
    adventre készülésünk fontos része, hogy reménységgel várjuk az ítéletet. Ahogyan a mai vasárnap neve is
    erre biztat. Jézus ítéletének mércéje ugyanis a vele való közösségünk. A „cselekedete szerint” kifejezés
    egyes számú használata azt jelenti, hogy nem mérlegen méricskéli az Úr egyes cselekedeteinket, hanem
    arra tekint, hogy összességében kik vagyunk. Az adódó feladatok, kihívások, életesemények mivé
    csiszoltak minket? Az idő közelsége azt jelenti, hogy életünk minden órája a döntés órájává válik. Amint
    az evangélium igéje is beszél az ítélet mércéjéről: éheztem, és ennem adtatok ... velem tettétek meg.” Így
    készülődhetünk az örök adventben az ő fogadására.
</p>
<p>
    - Mi az igazi meglepetés? Az adventi várakozás beteljesedése, az ünnep fénypontja, amikor a család
    kimosakodva a takarítás, sütés-főzés fáradtságából ünneplőbe öltözve, talán kicsit meg is állva az ajtó
    előtt, hogy el ne siessük, hogy lélekben is megérkezzünk, hogy tartson még az a legszebb pillanat, belép a
    szobába, ahol a meglepetés várja.
</p>
<p>
    „Boldogok, akik megmossák ruhájukat, mert joguk lesz az élet fájához, és bemennek a kapukon a
    városba.”
</p>
<p>
    Ez az üdvösség. Ezt a mindennél nagyobb ajándékot készíti nekünk mennyei Atyánk.
</p>
<p>
    Lacknerné Puskás Sára
</p>
<p>
    Jézus a kezdet és Jézus a vég! Hadd zengje ég és föld dicséretét! Vezess az ösvényen, maradj velünk, Míg
    örök fényedbe megérkezünk! Evangélikus Énekeskönyv 401)
</p>
