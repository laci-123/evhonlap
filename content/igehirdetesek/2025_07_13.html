<h3>Igehirdetés 2025.07.13</h3>
<h4>Ének: 104, 6, 348, 470, 312, 12</h4>
<h4>Lekciók: 1Móz 50,15-21; Róm 8,18-23  </h4>
<h4>Textus: Lk 6,36-42</h4>

<p>
Az Útmutató heti igéje Gal 6,2: „Egymás terhét hordozzátok, és így töltsétek be
Krisztus törvényét.” A terheket az ember inkább letenni szeretné. Ugyanakkor, ha
nincs terhünk, talán nincs is semmink, üres a csomagunk. Mert még ha bármilyen
értékes holmit is cipelünk magunkkal, az fizikailag nézve mégiscsak teher. De
a lelki-szellemi batyunk is cipelni való, akár pozitív, akár negatív tartalomra
gondolunk, hiszen mindegyikért felelősek vagyunk, mindegyiknek meg kell
találnunk a rendeltetési helyét, és el kell oda juttatni. Lehet a csomagunkban
tudás, vagy megoldandó kérdések, kétségek; öröm vagy gond, gyász; félelem
vagy bizakodás; célok, ötletek, vagy éppen fáradtság, csalódottság különféle
életérzések \- és még sorolhatnánk. Rövidebb-hosszabb ideig magunkkal hordjuk,
míg fel nem használjuk, meg- vagy túl nem éljük őket. Részben lerakjuk, részben
bennünk élnek tovább, majd újak kerülnek melléjük vagy a helyükre. Azt gondolom,
bármit hordozunk is, ha van kivel megosztani, előbb-utóbb az mind értékké
tud valamiképpen válni. Jézus tanítása erre a hordozásra ad ma iránymutatást,
mégpedig a legnehezebb terhünkkel, a bűnnel kapcsolatban. HIszen a bűntől az
ember távol maradni, szabadulni szeretne, az semmiképp sem értékes része a
csomagunknak. Nehéz elfogadni, hogy az is, mégis közös terhünk. Hogyan álljunk
hozzá?
</p>
<p>
Kétféle vallásos tévedés fordul elő ezzel kapcsolatban. Az egyik a farizeusoké.
Nem csak Jézus kortársaira kell gondolnunk, hiszen minden kornak megvannak
a maga farizeusai. Azok, aki hangosan elítélik a bűnt, és előfordul, hogy
éppen azzal kapcsolatban a leghangosabbak, amiben maguk is érintettek. Ők
azok, akik inkább terhet pakolnak embertársaikra, hiszen a magukét is rájuk
tolják; inkább elhatárolódnak, semmint együtt hordoznák velük az ő terheiket.
A másik szélsőség az alázatos, vagy inkább megalázkodó emberek csoportja, akik
mindent magukra vesznek, szoronganak, és hajlamosak akár mások hibája miatt is
bűntudatot érezni. Az ilyen emberek Jézus tanítását is még további nyomasztó
cipekedni-valóként érthetik. Roskadoznak a példázat beli gerenda súlya alatt,
és talán nem is gondolják, hogy meg lehetne szabadulni tőle. És persze a két
szélsőség között számtalan  árnyalat lehetséges.
</p>
<p>
Az evangélium kulcsszava az irgalom: „Legyetek irgalmasok, amint a ti Atyátok
is irgalmas.” Jézus keresztje pedig hirdeti, hogy ő elítéli a bűnt, de életét
adja a bűnösökért. Képesek vagyunk-e követni a példáját? HIszen a bűnnel szemben
az ítélet a leglogikusabb lépés. Az elsöpörné a bajt, megtisztítaná a világot.
Nem erre gondolunk, mikor azt kérjük: Szabadíts meg minket a gonosztól?  És itt
talán még egy vallásos tévedésről szólni kell: amikor a szeretet és az irgalom
nevében elkenik, és nem nevezik nevén a bajokat, amikor bármit lehet tenni
következmények nélkül.  Ezt Isten sem akarja.
</p>
<p>
MI teheti az embert képessé és alkalmassá arra, hogy irgalmas legyen, amint
a mennyei Atya is irgalmas? Azt gondolom, a szabadság, a szabad lélek.
A minap a hittan táborban megkérdeztem a fiatalokat, mikor érzik magukat
igazán szabadnak. Egyikük azt felelte: ha elmondhatom a véleményemet. Akkor
vagyok szabad az irgalmasságra, ha elmondhatom, sőt meg is tudom fogalmazni a
véleményemet akkor is, ha az elmarasztaló, de mégis szabad vagyok az ítélkezés
lelkületétől. Ha ugyanis farizeus módra fölényes ítéletet mondok, az a másik
vesztét kívánja. Ha éppen valaki bűne miatti megalázottság mondatja velem az
ítéletet, akkor nem érek el többet, mint megpróbálom magam mellé lerántani
a megalázót. Ha a fájdalom szól belőlem, az ítéletemmel nem tudok mást, mint
sebet ütni a bántón; ha a félelem, akkor talán ijesztgetni próbálom őt is. Ezek
a mi gerendáink. Terheink, amiktől Isten irgalma tud szabaddá tenni minket. Ha
pedig megszabadultunk a félelem, fájdalom, megalázottság vagy éppen az önhitt
magabiztosság terhétől, akkor ennek az örömével folytathatjuk utunkat, és
egészen másképpen, sokkal tisztábban tudjuk látni a világot, benne önmagunkat
és egymást. Ilyen derűs, szabad lélek lehetett az irgalmasság nagy klasszikusa
az a samáriai, aki oda fordult az úton összevert emberhez. Úgy képzelem, hogy
ez az ember szabad volt önmagától, és ez tette képessé arra, hogy \- noha még
az elvárásoknak megfelelően vallásos sem volt, mégis az Atya irgalmát tudta
közvetíteni a bajba jutott ember felé.
</p>
<p>
Mi pedig Jézustól tanult-kapott lelkülettel láthatjuk a bűnös embert is úgy,
mint bajba jutottat. Követhetjük a samaritánus lépéseit:
<i>Meglátta:</i>  Látom-e, kinek van ma irgalomra szüksége? Van, aki mások bűne miatt
szenved, és olyan is, aki a sajátja miatt. MIndkettő irgalomra szorul.
<i>Megszánta:</i> Látom-e benne az embert, akit Isten egykor a saját képmására
formált, és azt szeretné, hogy ismét hasonlítson hozzá?
<i>Gondoskodott róla:</i> Veszem-e a fáradságot, hogy időt, erőt fordítsak arra, hogy
meglássam, mire van ennek az embernek szüksége? Talán nem tudja majd viszonozni,
talán nem is én kísérem tovább az útján, hanem valaki másra bízom, de megteszem,
ami rajtam áll, és nem hagyom elveszni.
</p>
<p>
Jézus arra hív ma minket, hogy fölényesség vagy megalázkodás helyett az Ő
méltóságteljes alázatának útját járjuk, hiszen „nem feljebbvaló a tanítvány
a mesterénél”. De mindjárt ígéretet is fűz hozzá, ami a világi értelemben
vett karrierhez képest a csendes, szelíd felemelkedés útja: “de aki teljesen
felkészült, az mind olyan lesz, mint a mestere.”
</p>
