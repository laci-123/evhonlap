<h3>Igehirdetés 2023. 03. 12. Budakeszi</h3>
<h4>Egyenesedjetek fel, és emeljétek fel a fejeteket, mert közeledik a megváltásotok. (Lk 21,28)</h4>

<p>
    A Berlin felett az ég című filmben angyalok járnak az emberek között,
    az utcán, könyvtárban, metrón. Az emberek nem látják őket, de ők
    hallják gondolataikat. Az egyik jelenetben egy angyal végigsétál a
    metrókocsiban, délután, amikor az emberek fáradtan utaznak haza a
    munkából. Egy ember lehajtott fejjel ül, önmagát megvető
    gondolataiba mélyedve. „Eltaszítottak a szüleid, elárult a feleséged, a
    gyerekeid már csak a beszédhibádra emlékeznek, minden alkalommal
    le kéne kenned egyet magadnak a tükör előtt.” Az angyal láthatatlanul
    melléül, vállára teszi a kezét. Az ember feje emelkedni kezd.
    Megszabadul, átfordulnak rossz gondolatai. „Mi ez? Valami történt,
    még itt vagyok, akarni tudok, csak akarnom kell és rendbe jövök.”
    Szintén felemeli a fejét egy megtört ember egy másik filmben, Ingmar
    Bergmann Úrvacsora című filmjében. Egy lelkész semmi örömét nem
    találja a lelkészi munkában, a templom üres, vagy van istentisztelet,
    vagy nem jön senki, csak a kántor, a sekrestyés, meg még egy nő, és
    nem tarják meg az istentiszteletet. A lelkész kudarcot vall emberi
    kapcsolataiban is, nem tud szeretni, kudarcot vall lelkészi
    munkájában, nem tudja vigasztalni a hozzá fordulót. Úgy érzi,
    elhagyta az az Isten, hallgat az Isten. Így kiált fel a film drámai
    mélypontján: Én Istenem, miért hagytál el. Az egész filmben Isten
    hallgatásának kínzó ürességét érezzük. A film végén istentisztelet előtt
    a lelkész a sekrestyében ül lehajtott fejjel. Ekkor melléül a
    mozgássérült sekrestyés. Azt mondja, bocsánat, vakmerően hangzik
    talán, de testileg, minden szerénytelenség nélkül mondhatom,
    szenvedtem legalább annyit, mint Krisztus. Mert Krisztus fizikai
    szenvedése nem tartott négy óránál hosszabb ideig. Az igazi
    szenvedése azonban nem a fizikai szenvedés volt, hanem az, hogy
    egyedül maradt. És végül azt kellett éreznie, hogy az Isten is elhagyta.
    Így kiáltott fel: Én Istenem, miért hagytál el?! Ekkor a lelkész feje
    elkezd emelkedni. Azután az oltár elé áll, és fennhangon mondja az
</p>
<p>
    istentisztelet bevezető szavait: Szent, szent, szent az Isten, dicsősége
    betölti az egész földet.
    A férfi a metrón és a lelkész a sekrestyében Isten jelenlétét élték át.
    Isten jelenlétének ereje, a szentségnek az ereje szabadító, megváltó
    erő. Felemelte tekintetüket, kiszabadította őket gyötrő gondolataik
    fogságából. „Emelkedjetek fel, emeljétek fel a fejeteket, mert
    közeledik megváltástok ideje.”
    Vannak olyan pillanatok, események, amikor Isten megváltó jelenlétét
    éljük át. Kiemel rossz gondolataink fogságából, kiemel a hiábavaló,
    üresjáratú életünkből. Szent pillanatok ezek, a Szenttel való találkozás
    eseményei. Ézsaiás próféta ilyen szent eseményt élt át, amikor így
    kiáltott: Szent, szent, szent az Isten, dicsősége betölti az egész földet.
    Rudolf Otto teológus 100 évvel ezelőtt A szent című könyvében a
    vallásos embernek erről a tapasztalatáról írt. A Szenttel való
    találkozásról. Arról ír, hogy ilyen pillanatokban az ember kicsinynek,
    pornak és hamunak érzi magát, átérzi teremtmény voltát. Az ilyen
    pillanatok irracionálisak, és érezzük a titok félelmetességét, ami
    feltétlen tiszteletet ébreszt. Érezzük ennek a titoknak az erejét. Ez a
    titok és erő szent félelmet ébreszt az emberben.
    Ilyen helyzetekben nem érvényesek az olyan kifejezések, amelyekkel
    általában le szoktuk írni lelkiállapotunkat: hogy jól érzem magam,
    sikeres voltam, vagy ellenkezőleg, ez a helyzet nehéz, fájdalmas vagy
    szomorú. Az ilyen lelkiállapot nem írható le az ismert lelkiállapotok
    egyszerű fokozásával sem: hogy nagyon könnyű vagy nagyon nehéz.
    Sem nehéz, sem könnyű, hanem talán így mondhatnánk, megrendítően
    felemelő.
    Rudolf Otto egy ponton azt írja, hogy aki még nem élt át ilyen
    pillanatot, ne olvassa tovább a könyvet. Az az igazság, hogy teológus
    koromban elkezdtem olvasni ezt a teológiai alapművet, de ezen a
    ponton engedelmeskedtem a szerzőnek. Nem találtam életemben
    olyan élményt, amire ráismertem volna, hogy olyan, amiről a szerző
    ilyen szavakkal ír: az ember szent félelmet érez a nagyság előtt,
    egyszerre remegést és csodálatot. A napokban azonban egy
</p>
<p>
    megrendítő találkozás alkalmával hasonló érzéseket éltem át. És újra
    elővettem a 25 évvel ezelőtt félbehagyott könyvet. Az aláhúzásokból
    láttam, annak idején meddig jutottam. Ez a találkozás egy látogatás
    volt, búcsúzás élettől, házastárstól, gyerekek, unokák, dédunokák,
    áldás, kézfogás, imádság, éneklés, úrvacsora. Olyan emberek között,
    akikhez szoros szálak kötnek. Valaki azt mondta utána, milyen nehéz
    lehetett. De nem volt sem nehéz, sem könnyű, sem fájdalmas, sem
    szomorú, hanem inkább felemelően megrendítő.
    Múlt vasárnapi igénkben Péter apostol szavait olvastuk: „Szent
    félelemmel éljetek földi vándorlásotok idején, tudva, hogy nem
    veszendő dolgokon, ezüstön vagy aranyon váltattatok meg atyáitoktól
    örökölt hiábavaló életetekből, hanem drága véren, a hibátlan és
    szeplőtelen Báránynak, Krisztusnak a vérén.”
    A hiábavaló élet lehet könnyű és nehéz. Lehet önző, csak magával
    törődő, csak az anyagiakkal, csak a saját érdekeivel, jólétével törődő
    élet. De lehet hiábavaló a normakövető, jólnevelt élet is, szorgalmas
    munkával töltött élet, ami mégis mellőzi a szent megrendülést. Lehet
    jólnevelt, normakövető mégis hiábavaló életet élni. Veszendő dolgok,
    arany és ezüst, jólét, anyagi javak, sikeresség, kényelem, vagy
    normakövető élet, jólneveltség, vallásos élet, jó emberség – mind
    könnyű megváltást ígérnek. Mi vált meg a hiábavaló élettől?
    Az Újszövetségben sok helyen, János evangéliumában, a Jelenések
    könyvében, Péter apostol levelében a Bárány képe van előttünk. A
    hibátlan, egyéves bárány a Biblia világában áldozati állat volt. A
    bibliai kor olvasója Ézsaiás próféta szavaira gondolhatott: Mint a
    bárány, ha vágóhídra viszik, vagy mint a juh, mely némán tűri, hogy
    nyírják, ő sem nyitotta ki száját. Mai gondolkodásunkkal azonban
    csak körülírással, részletesebb magyarázattal tudjuk érteni, mit
    jelenthetett az akkori olvasók számára a bárány képe. Az áldozati állat
    és Krisztus azonosítása. De akkor is inkább csak érteni, és nem
    átérezni tudjuk, amit ezek a szavak az akkori olvasók számára
    jelentettek. Azonban, ha magunk elé képzelünk egy kis, fehér bárányt,
    (ami szintén nehéz egy városi embernek), magunk ellőtt látunk egy
    ártatlan, gyengéd és gyenge, sérülékeny, kedves állatot. És érezzük azt
</p>
<p>
    az irracionalitást, azt a feszültséget, ami a bárány és a szentség között
    van. A bárány ártatlansága, sérülékenysége, kedvessége, és a Szentnek
    félelmetes titka, hatalmassága, és ereje között van.
    Az a hatalom, ami előtt megrendülten állunk, ami előtt átérezzük
    teremtménységünk kicsinységét, ami szent félelmet, tiszteletet ébreszt,
    mégis gyengéd és sérülékeny, nem kényszerít sem erővel, sem
    manipulációval – ez a hatalom a szeretet. A szeretet az a hatalom,
    amely képes megváltani a hiábavalóan, csak túléléssel töltött, vagy
    önös célokat hajszoló életből. Képes megváltani az üresnek és
    értelmetlennek érzett életből. Felemeli tekintetünket, hogy meglátva a
    szeretetet, szent félelemmel éljünk.
    A szeretet és az áldozat összetartozik. A szeretet áldozatot hoz. Mert
    nem önmagára van tekintettel, hanem a másikért él.
    Sokszor magyarázzák félre az áldozat vallásos aktusát. Gyakori
    félremagyarázása az áldozatnak az elvárt áldozat. A tekintélyesebb,
    erősebb fél áldozatot vár el a másiktól saját érdekében. Hozzál
    áldozatot értem, az én ügyemért, az én előre haladásomért.
    Természetesen mindig a másik hozzon áldozatot. Nem felemeli a
    fejeket, nem felegyenesít, hanem elnyom az elvárt áldozat. Ilyen
    elvárás lehetett az a gonosz lélek, ami a meggörnyedt asszony
    meggyógyításának történetében meggörnyesztette az asszonyt. A
    környezet elvárásai. Nem véletlen lett dühös a zsinagógai elöljáró,
    amikor Jézus az asszony megszabadításával felrúgta a fennálló status
    quo-t. Az elöljáró féltette a hatalmát.
    Másik félremagyarázás, Krisztus értünk hozott áldozatának az
    önfelmentő értelmezése, amelynek semmiféle következménye nincs az
    életünkre. Felmentve érezzük magunkat, hiszen értünk hoztak
    áldozatot, nekünk már nem kell tennünk semmit. A templomban
    meghallgatjuk a Krisztus áldozatáról szóló szép szavakat, énekeljük a
    szép énekeket vallásos szokásként. Az áldozathozatal ilyen
    félremagyarázásai nem emelnek ki, nem váltanak meg hiábavaló
    életünkből.
</p>
<p>
    Amikor azonban a szeretetben Isten jelenlétével találkozunk, a
    gyengeség és gyengédség hatalmával találkozunk. Ahol nincs erény,
    nincs jóság, nincs elvárás, csak ami szavakkal nem leírható, a Szent
    jelenléte előtti megilletődöttség. Megvált minket, Szent félelemre
    indít; tiszteletre Isten iránt és önátadó szeretetre a másik ember iránt.
</p>
<p>
    Ámen
</p>
