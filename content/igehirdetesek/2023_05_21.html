<h3>2023.05.21.</h3>
<h4>Énekek: 321, 6, 471, 464, 312, 12</h4>
<h4>Lekciók: Jer 31,31-34; Jn 15,26- 16,4</h4>
<h4>Textus: Róm 14,13-19</h4>

<p>
    Nemrégiben arról beszélgettünk valahol, kinek mit üzen a természet
    Istenről. Egy férfi azt a megfigyelését mesélte el, ahogy a
    kertjében nőni kezdett az elvetett bab. Amint a vékony szár egyre
    magasabbra tört, egyre jobban tekergette a szél a gyenge hajlékony
    ágat, úgy vált mind bizonytalanabbá a növekedés iránya. Szinte
    látni lehetett, amint támaszt keresett magának a kis inda. Végre
    megtalálta a kifeszített kordont, megkapaszkodott benne, és attól
    kezdve látványosan gyorsabb lett a növekedése is. Azért mondta ezt
    el, mert úgy érzi, így van szükségünk Istenre az életünkben. Ő a
    mi támaszunk. Szükségünk van rá, hogy növekedhessünk, és hogy
    megfelelő iránya, tartása lehessen az életünknek.
</p>
<p>
    Pál apostol ahhoz a római gyülekezethez címezte sorait, akik
    között voltak zsidó és pogány származású keresztények egyaránt, s
    komoly feszültség támadt közöttük amiatt, hogy eltérő
    hagyományokat, szokásokat hoztak magukkal. Voltak, akik bizonyos
    napokat megkülönböztettek más napoktól - talán ünnepek lehettek
    ezek; vagy éppen az étkezési szokásaikhoz ragaszkodtak,
    tartózkodtak a húsevéstől. A gyülekezet más tagjai úgy érezték,
    szabadok ezektől a kötöttségektől. Utóbbiakat nevezi Pál erős hitű
    keresztényeknek, mivel hitüket nem ezekben a formaságokban élték
    meg; míg a szokásaikhoz ragaszkodókat gyenge hitűeknek mondja,
    akik mindezeket elhagyva elveszítik a talajt a lábuk alól. Olyan
    számukra a megszokás, mint a növénynek a karó, úgy érzik, ez
    tartja meg őket. Pál kettős veszélyt lát, ami a gyülekezet
    egységét és békességét fenyegeti: A “gyenge hitűek” könnyen abba a
    hibába esnek, hogy túlzásnak érzik a többiek szabadságát, hitüket
    nem tartják elég komolynak, következetesnek. Viszont a hitben
    erősek lenézik, megvetik a gyengéket, hitüket szűklátókörűnek, a
    Krisztus által nyújtott szabadsághoz méltatlannak, esetleg nem is
    őszintének tartják. Az is előfordul, hogy a gyengék elengedik a
    támaszul szolgáló szokásaikat, de ezt nem jó szívvel teszik,
    csupán azért, hogy elkerüljék az erősek megvetését, s eközben
    saját lelkiismeretükkel kerülnek konfliktusba. A megoldás csak az
    lehet, ha belátják: Mindkettőnek növekednie kell: az erős és
    gyenge keresztyénnek is. Az erős hívőnek szeretetben kell
    növekednie; a gyengének ismeretben. A gyengének tanulnia kell az
    erőstől, az erősnek pedig szeretnie kell a gyengét. “Mindaddig,
    amíg egy testvér gyenge a hitében, szeretettel kell kezelnünk az
    éretlenségét. De ha valóban szeretjük őt, segíteni fogunk neki a
    növekedésben. Nem helyes, ha egy keresztyén éretlen marad, és a
    lelkiismerete gyenge.” Polarizált, megosztott társadalmunkban,
    ahol talán egészen másféle alapon másféle címkéket osztogatnak
    egymásnak az emberek, amik miatt okot találnak, hogy lenézzék,
    vagy meg- és elítéljék egymást, nagy áldás, ha Pál tanácsa
    szerint, de még inkább Isten Lelkének erőterében tud működni egy
    keresztyén közösség.
</p>
<p>
        Sokat idézik Goethe mondását: “A legtöbb, mit gyermekeinknek
        adhatunk: gyökerek és szárnyak.” Ezt a két szükséget talán
        életünk végéig érezzük. Szükségünk van a gyökereinkre,
        hagyományainkra, megszokásainkra, és a szárnyak szabadságára,
        lendületére, távlatokra, felemelkedésre is. A gyökereinkhez
        valójában mi is egészen hasonló módon kapcsolódunk, ahogy az
        egykori gyülekezet. Vannak ünnepeink, étkezési szokásaink,
        melyekkel hagyományokat ápolunk. Vannak rítusaink, melyek
        keretet adnak a hitünk, vagy épp a társadalmi, családi
        identitásunk megélésének. Mindezek akkor válnak problémássá,
        ha élő, tápláló gyökér helyett száraz karó lesz belőlük, ha
        öncéllá válnak, ha megkötözik a lelkiismeretet. Jézus mondja:
        “Én vagyok az igazi szőlőtő, ti pedig a szőlővesszők. Aki
        énbennem marad, az terem sok gyümölcsöt.” A vele való élő
        kapcsolat adja meg az irányát és a tartását az életünknek, és
        egyszersmind ez tud valóban szabaddá tenni minket. Erről írja
        Luther: A keresztyén ember mindeneknek szabad ura és nincsen
        senkinek alávetve. Az ige által a lélek szabad a
        külsőségektől. “Sem nem árt sem nem használ, hogy miként
        étkezik vagy ruházkodik. A lélek minden nélkül ellehet, csak
        Isten igéje nélkül nem, és Isten igéjén kívül semmi sem segít
        őrajta.” A keresztyén ember mindeneknek készséges szolgája, és
        mindenkinek alá van vetve. Vagyis Krisztus szeretete
        szolgálatra szabadít fel bennünket. Mai körülmények között
        talán úgy mondhatnánk, hogy önmagunk státuszának az felépítése
        helyett értelmes célt ad az életünknek, munkatársává fogad
        abban, hogy a magunk lehetőségei szerint a világ javát
        szolgálhassuk.
</p>
<p>
    Mindeközben persze valószínűleg mindannyiunknak megvannak az
    erősségei és a gyengeségei akár a hit, akár az általános emberi
    vonásaink tekintetében. Ez azt jelenti, hogy nekem is és a másik
    embernek is. Kérdés, hogy miért tisztelem a másik embert: azért
    mert erős, vagy pont azért, mert gyenge? Tudom-e féltékenység,
    vagy éppen kritikátlan csodálat nélkül tisztelni a másik ember
    értékeit, erősségeit; és látom-e őt gyengeségében is Isten
    szeretett gyermekének?  Mi következik abból számomra, ha hitben
    erősnek tudom érezni magam, hova fektetem be a hitnek ezt az
    energiáját; tudom-e őszintén vállalni a gyengeségemet? És persze
    azt is jó látni, hogy a fizikai, szellemi, vagy éppen anyagi erőnk
    nem azonos a hitbeli erőnléttel. Pál maga is megtapasztalta ezt,
    amikor arra kérte Istent, hogy szabadítsa meg őt testi bajaitól
    (tövis), az Úr így válaszolt: “Elég neked az én kegyelmem, mert az
    én erőm erőtlenség által ér célhoz.”  Talán épp azért kell
    időnként nekünk is ilyen töviseket hordozni, hogy ne emeljük
    magunkat a másik ember fölé, hiszen “mindnyájunknak oda kell
    állnunk Krisztus ítélőszéke elé.” Segítsük inkább egymás
    növekedését megfogadva Pál intését: “Ne tedd tönkre ételeddel
    (fölényeddel) azt, akiért Krisztus meghalt.”
</p>
<p>
    Ámen
</p>
