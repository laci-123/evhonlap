<h3>Igehirdetés 2025.08.31. <h3>
<h4>Ének: 45, 10, 456, 370, 312, 12</h4>
<h4>Lekciók: 1Kor 15,1-11; Lk18,9-14</h4>
<h4>Textus: 2Sám 12,1-15a</h4>

<p>Amikor a gyerekek mesét hallgatnak, de még a felnőttek is, ha
egy regényt, történetet olvasnak vagy filmet néznek, óhatatlanul
azonosulnak valamelyik szereplővel. Kivel? A széppel, győztessel,
sikeressel, azzal, aki a végén boldog lesz. Mert ez a vágyuk, hogy
ilyenek legyenek, és arra az időre olyanok is lesznek. De talán az sem
véletlen, hogy annyiszor lesz éppen a legkisebb, a hátrányos helyzetű, a
kevésbé szép vagy okos végül a pozitív főhős. Azt gondolom, a mélyebb
érzésű olvasó előbbiek helyett, vagy azoket felülírva inkább azzal tud
azonosulni, akinek - ha szép, ha csúnya, ha erős, ha gyenge - de igaza
van; aki tiszta szívű, becsületes, ártatlan. Nátán próféta mesét mond
Dávidnak, az uralkodása csúcsán lévő királynak, akinek harci sikerei
vannak, kormányzása fénykorát éli, és aki a múltját tekintve teljesen
megfelel a kicsiből naggyá lett mesehősök karakterének. HIszen 8
testvére közül a daliás harcos bátyjai után ő a kicsi, aki a nyájat
őrzi, és akit Sámuel próféta közvetítésével Isten választ királlyá.
„Mert az Úr nem azt nézi, ami a szeme előtt van, hanem, ami a szívben
van.” És ennek a tiszta szívű kis Dávidnak maga Isten lesz később a jó
fegyvere és pajzsa a Góliáttal szembeni küzdelemben is. Mégis utoléri és
legyőzi őt a kísértés éppen akkor, amikor már minden olyan
kiteljesedettnek tűnik. Megkívánja és elcsábítja egy katonájának
feleségét, Betsabét, majd, hogy bűnét takargassa, további bűnöket halmoz
egymásra: némi manipulációval hamis látszatot próbál kelteni, majd
látva, hogy ez nem sikerül, halálba küldi katonáját.</p>
<p>Ekkor küldi hozzá Isten Nátán prófétát, aki az imént hallott
példázatot mondja neki. Milyen jól ismerte a próféta a mesemondás
lélektanát! Dávid teljes beleéléssel hallgatta a történetet. Kivel
azonosult? Egészen senkivel. De együtt érzett a szegény emberrel a
kifosztottságában, megalázottságában. Mégis inkább egy a történeten
kívül eső, kéretlen szerepet vesz magára, a döntőbíróét. Ezzel kívül
marad az eseményeken, csupán az igazságérzetétől vezérelve beleszól -
sőt belekiabál azokba.</p>
<p>Sánta Ferenc: Az ötödik pecsét c. regényének dilemmája nem
engedi meg ezt a kívül maradást. A történet 1944 telén játszódik. A
feszült történelmi viszonyok között néhány barát rendszeresen találkozik
egy kiskocsmában, s beszélgetnek. Egyikük, Gyurica, egyszer egy különös
kérdést intéz az egybegyűltekhez. Ha újra megszülethetnének, kinek a
sorsát vállalnák magukra: a kegyetlenkedő rabszolgatartóét (Tomóceusz
Katatiki), akinek a legcsekélyebb lelkifurdalása nincs, amikor
rabszolgáit bántalmazza, sőt, úgy érzi, korának erkölcsei szerint
megfelelően viselkedik, vagy a rabszolgáét (Gyugyu), akit gazdája
megnyomorít és megszégyenít, ám aki mindezeket tűri, mert szenvedésének
viselésével bizonyos erkölcsi fölényt érez magában gonosz urával
szemben, önmagát tiszta és ártatlan áldozatnak érezve. A barátok végül
hosszas vita után mind az elnyomóra szavaznak, kivétel csupán az aznap
este érkezett furcsa idegen. De a dilemma tovább gyötri őket. Mert nincs
jó megoldás, nincs benne kellemes szerep, és nincs lehetőség a kívül
maradásra.</p>
<p>Nátán szavának, rajta keresztül Isten üzenetének ez az ereje:
nincs lehetőség a kívül maradásra. HIába próbál Dávid felette állni a
hallottaknak, be kell vonódnia, és szembesülnie: „Te vagy az az
ember!”</p>
<p>Isten igéjét mi sem olvashatjuk, hallgathatjuk kívülállóként.
Sőt, saját életünk forgatókönyvét sem olvashatjuk kívülállóként. Nem
elég csupán funkcionálisan élnünk, noha a felgyorsult világ, a sok időt
és erőt igénylő követelmények hajlamosítanak erre bennünket: tegyük a
kötelességünket, feleljünk meg önmagunk és mások elvárásainak, és
ezalatt szinte kívülről látjuk a mindennapokat, mint egy néha monoton,
máskor valamivel változatosabb történetet. Isten azonban nem akarja,
hogy kívül maradjunk az életünkön. Igéje újra és újra bevon minket a
történet kellős közepébe. Vezet minket azon az úton, ahol nem csupán
kívülünk és velünk, hanem bennünk is történnek a dolgok. Időnként pedig
megállásra késztet és azt mondja: „Te vagy az az ember.” Az embert
egy-egy fordulópontnál különösen is foglalkoztatja a kérdés: Ki vagyok
önmagam, más emberek, illetve Isten szemében? Sok ember hordoz hamis
képet önmagáról. Talán azért, mert nem megfelelő sorrendben gondolja
ezeket végig. Leginkább reális képet akkor kapunk magunkról, ha Isten
véleményét, megítélését tartjuk az elsőnek, és erre alapozva fogadjuk el
mások véleményét, ez határozza meg az önértékelésünket. Ki vagyok az Ő
szemében? Jól esik, ha bátorító, megerősítő üzenetet kapunk tőle. HIszen
az Ő feltétel nélküli elfogadó szeretetével indul az életünk, ez adja
annak értelmét: “drágának és becsesnek tartalak, szeretlek téged”.
Megbecsülésének jele az is, hogy küldetést bíz ránk, olyan szerepet,
amivel áldássá lehetünk mások számára. Ha azonban szerepet tévesztünk,
fájdalmat vagy szenvedést okozunk, akkor tükröt tart elénk: Te vagy az
az ember! Nem kerekedhetünk felül a saját történetünkön. A döntőbíró
Isten maga. Nekünk pedig fel kell vállalnunk a szembesülést és az
életünk következményeit. „Isten nem pusztán leleplez, hanem segít
szembenézni azzal, amit nem akarunk látni. Mert a bűn nemcsak
cselekedet, hanem önámítás is: megmagyarázzuk, elrejtjük,
relativizáljuk. Isten pedig nem másokhoz mér bennünket, hanem az ő
szentségéhez. És amikor igazán szembenézünk önmagunkkal, a kegyelem nem
megszégyenít, hanem megtisztít.” (P. Nagy Krisztina) Ezért a kegyelemért
könyörgött Dávid (Zs 51) „Teremts bennem tiszta szívet, Istenem, és az
erős lelket újítsd meg bennem.” Isten irgalmasan válaszol Dávid
könyörgésére, de nem maradhatnak el súlyos bűnének súlyos
következményei. Spurgeon mondta: „Isten nem engedi, hogy gyermekei
sikeresen vétkezzenek.” Dávid egész életén át szembesül ezentúl a
következményekkel. Tettének első nagy ára, hogy meghal az elsőszülött
fiú, aki ebből a bűnös kapcsolatból születik. Milyen nehéz lehet ilyen
áron elfogadni a kegyelmet! De nem ugyanez történik velünk is? HIszen
Isten maga sem marad kívül a történetünkön: belépett az életünkbe,
magára vette bűneink súlyos terhét, hogy elsőszülöttjének halála árán
nekünk is kegyelmet hirdessen. Vannak helyzetek, amikor szerepet
választhatunk, sőt választanunk kell. Máskor rá kell eszmélnünk, hogy
milyen szerepben is vagyunk tulajdonképpen, amire talán nem volt kellő
rálátásunk. Amikor Jézus követésre hív, akkor a keskeny úton járunk,
ahol időnként nem kerülhető el a szenvedés sem. Talán éppen Gyugyu
népszerűtlen szerepében találjuk magunkat, amit nem szívesen vállal az
ember önként. És talán még rosszabb, ha azt érezzük: nem tudunk ennyire
tiszták és feddhetetlenek lenni. Nem tehetünk mást, mint hogy hálával és
alázattal fogadjuk el tőle kegyelmének drága ajándékát, ami egyedül
képes megtisztítani és naponként új erőt adni, új útra
indítani.</p>
