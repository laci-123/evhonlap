<h3>Konfirmáció 2022.09.18.</h3>
<h4>Az igehirdetés alapigéje: Ef 3,14-21</h4>
<p style="font-style: italic;">
    Ezért meghajtom térdemet az Atya előtt, akiről nevét kapja minden
    nemzetség mennyen és földön: adja meg nektek dicsőségének gazdagsága
    szerint, hogy hatalmasan megerősödjék bennetek a belső ember az ő
    Lelke által; hogy Krisztus lakjék szívetekben a hit által, a
    szeretetben meggyökerezve és megalapozva képesek legyetek felfogni
    minden szenttel együtt: mi a szélesség és hosszúság, magasság és
    mélység; és így megismerjétek Krisztus minden ismeretet meghaladó
    szeretetét, hogy Isten mindent átfogó teljességére jussatok. Aki pedig
    mindent megtehet sokkal bőségesebben, mint ahogy mi kérjük vagy
    gondoljuk, a bennünk munkálkodó erő szerint: azé a dicsőség az
    egyházban Krisztus Jézus által nemzedékről nemzedékre,
    örökkön-örökké. Ámen.
</p>
<p>
    “Mi volt ma az iskolában?” “Semmi…” Ismerős ez a kis
    párbeszédfoszlány? Mit jelent ez a semmi? Talán azt, hogy az iskolában
    nagyjából mindig ugyanaz történik? Unalmas volt, a felére oda sem
    figyeltem? De jelentheti azt is, hogy annyira sok minden történt, amit
    úgysem lehet mind elmondani, hát egyszerűbb bele sem kezdeni. Vagy
    éppen azt, hogy nem ugyanarra gondolunk, mikor azt mondjuk: “történt
    valami”. Téged bizonyára az érdekel, hogy haladok. Ami neked történés,
    az nekem kötelesség, amiről pedig beszélni lenne érdemes, azt sokkal
    nehezebb elmondani. Talán felnőtt oldalról megkérdezni is. Vajon
    érdekel-e téged, vagy találok-e rá megfelelő szavakat, hogy jól
    megfogalmazzam? Vagy leginkább: kell ahhoz egy külön helyzet, egy
    térerő közöttünk, amikor egymásra tudunk hangolódni, hogy a semmi
    mégis valamivé váljon, megteljen tartalommal, hogy lehessen igazán
    lényeges dolgokról beszélni, hogy lehessen megfelelő szavakat és értő
    figylemet találni.
</p>
<p>
    Amikor a teremtésről beszélünk, nehéz elképzelni azt a semmit, ami a
    kiindulópont. Isten a semmiből, szavával teremtette a
    világot. Bizonyára ehhez is kellett egy ihletett pillanat. Az, amikor
    elérkezettnek látta az időt, (mit mondok, hiszen az időt is Ő
    teremtette) … szóval, amikor jónak látta, hogy a semmi megteljen
    tartalommal, hogy valamivé váljon, az volt az ő ihletett
    pillanata. Olyannyira így történt, hogy lám, elképzelni, de még leírni
    sem tudjuk szavakkal igazán a semmit.
</p>
<p>
    Mégis adódhat, hogy megfordul a helyzet, és úgy érezzük: dolgok,
    körülmények semmivé tudnak válni. Ez részben a létünk természetes
    velejárója: van, ami elmúlik, s azt felváltja valami más (pl. a
    gyermekkorunk); de jöhetnek külső események is, amik elvesznek tőlünk
    dolgokat, lehetőségeket, s ezt nem tudjuk természetesnek
    tartani. Janne Teller felkavaró regénye, a “Semmi” 14 év körüli
    fiatalokról szól. Osztálytársuk, Pierre Anthon egy napon azzal a
    gondolattal kezdi bombázni őket, hogy az életnek semmi értelme. A
    többiek érzik, hogy ez így nem lehet igaz. Hogy megcáfolják, s
    önmagukat is biztosítsák az ellenkezőjéről, elkezdik gyűjteni a Fontos
    Dolgok Halmát. A görcsös bizonyítani akarás közben azonban éppen
    ezeket az értékeket áldozzák fel, veszítik el. Míg egyikük
    megfogalmazza a végső tanulságot: Az élet értelmét nem lehet csak úgy
    eladni. Az élet értelmével nem szabad játszani.
</p>
<p>
    A konfirmációra készülve a kinyilatkoztatás volt a
    kulcsszavunk. Tegnap a vizsgán el is mondtátok, hogy ez nem más, mint
    Isten közlése önmagáról, ami több formában érkezik meg hozzánk.
    Csendes jelek ezek a világ zajában, értő figyelem kell hozzá, hogy
    kihalljuk belőlük Isten nekünk szóló üzenetét. A hírek, reklámok,
    elfogult önös üzenetek hangosak, mint Pierre Anthon. Nem kérdezik,
    akarod-e hallani őket, viszont igényt tartanak az értékeidre, hogy
    pakold ki, akár áldozd is fel azokat. Isten szava azonban a semmitől a
    teljességig vezet minket, s nem hallgat el, nem is hagyja megát
    elhallgattatni. Nem a görcsös igyekezet ment meg bennünket az
    ürességtől, nem a fellelhető értékeinket kell felvonultatni
    bizonyítékul az értelmetlenséggel szemben, hanem rendszeresen
    keresnünk kell azt a helyet, helyzetet, ahol megvan az a különleges
    térerő, melyben Istenre hangolódhatunk. Pál, aki korábban maga is
    erőből törekedett rá, hogy önmagát igazolja, most így szól: Meghajtom
    térdemet az Atya előtt, akiről nevét kapja minden nemzetség mennyen és
    földön. Előtte, aki meghatározza minden teremtménye rendeltetését, s
    erőt is ad, hogy betöltsük hivatásunkat.
</p>
<p>
    Hamarosan ti is ide fogtok térdelni az Úr oltárához, annak az Istennek
    a színe elé, aki személyesen ismer, s a keresztségben neveteken
    szólított benneteket. Most kérjük tőle a megerősítést. Az apostol
    szavával kérjük rátok Isten áldását: “adja meg nektek dicsőségének
    gazdagsága szerint, hogy hatalmasan megerősödjék bennetek a belső
    ember az ő Lelke által”. Erősödjetek meg abban, amire Isten szánt
    titeket ebben a világban. Hogy történik ez?  “Krisztus lakjék
    szívetekben a hit által.” Pál képekkel írja ezt le: Alap és gyökér.“ Ő
    legyen az erős alap, és a szeretetben gyökerezzetek meg.” De
    nevezhetnénk belső mércének is: “képesek legyetek felfogni minden
    szenttel együtt: mi a szélesség és hosszúság, magasság és mélység” Ha
    Krisztus lakik bennünk, megnyílnak az életünk valódi távlatai.
</p>
<p>
    “Megmérjük a világot” - Gondolat Zsebkönyvek - Amikor a világot
    különböző szempontok szerin megmérjük, akkor tájékozódunk benne, és be
    is lakjuk a mérés által, el tudjuk helyezni magunkat benne.
</p>
<p>
    Thaleszről, a Kr. e. 6. században élt görög matematikusról jegyezték
    fel, hogy egyiptomi útja során azzal ejtette ámulatba a fáraót és a
    tudós főpapokat, hogy egy homokba szúrt bot segítségével meghatározta
    a piramis magasságát.
</p>
<p>
    A nagyon egyszerű eljárás lényege az volt, hogy amikor a bot és az
    árnyéka egyenlő hosszú, akkor a piramis árnyéka is egyenlő hosszúságú
    a magasságával, így csak a piramis árnyékának a hosszát kellett
    megmérni.
</p>
<p>
    Amikor Istent keressük, az ő dolgait tanuljuk, olyan magasságokat
    igyekszünk be/felfogni, melyeket értelmünkkel nem érhetünk föl. Ezért
    Krisztus tanít minket tájékozódni, s helyünkre találni. Az ő földbe
    állított keresztje a “botunk”, ami következtetni enged felérhetetlen
    szeretetének nagyságára. A legnagyobb értékét áldozta fel értünk, hogy
    értelme legyen az életünknek.
</p>
<p>
    Ő tanít minket az igazi szélesség és hosszúság mértékére is. A széles
    út: a kényelem, hatalom, gazdagság sztrádája népszerű, sokan járnak
    rajta. De Jézus figyelmeztet: ez a kárhozatba visz. Miénk a szoros
    kapu, a Krisztus-követés, a szeretet és az áldozatkészség keskeny
    útja. Ehhez tartozik az igazi hosszúság: az örök életre.
</p>
<p>
    A mélység kapcsán Isten lénye titkának mélységére gondolhatunk. Ebbe
    csak ritkán enged betekintést. Ajándék pillanatok az ilyenek.
</p>
<p>
    A fizikai mélység mérésére van egy eszköz, amit echometernek hívnak. A
    hangvisszaverődés elve alapján működik.
</p>
<p>
    Azt kívánom, életetek, szavaitok visszhangozzák Isten szeretetének
    üzenetét, legyen igényetek a lelki mélység iránt, s töltse be
    életeteket Isten szeretetének gazdagsága.
</p>
<p>
    Ámen
</p>
