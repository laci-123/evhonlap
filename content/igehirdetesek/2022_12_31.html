<h3>Igehirdetés 2022.12.31.</h3>
<h4>Énekek: 176 2 174 397 307 12 Himnusz</h4>
<h4>Oltár előtti lekciók:  Ézs 30,8-17;  Lk 12,35-40</h4>
<h4>Az igehirdetés alapigéje: 2Kor 5,1-10</h4>

<p>
    2021-ben egy kortárs kiállítás az (Faur Zsófi Galéria): Otthonról
    haza címet viselte. “Mit jelent otthon lenni és mit jelent elmenni
    onnan? Mi köt minket egy adott helyszínhez, és mi is
    tulajdonképpen a honvágy? Lehetséges, hogy idővel változik a
    hazamenni jelentése? Vagy hogy több helyet is az otthonunkként
    emlegetünk? A művek nagy részének kiindulópontja a ház
    motívuma. Geometriailag egy igazán egyszerű formáról van szó: egy
    négyzet és egy háromszög alkotja ezt az alakzatot. Azonban hiába
    az egyszerűsége, ez a forma rengeteg érzelmet indít be a
    befogadóban, hiszen mindannyiunkban felidézi az otthon
    melegségét. Legtöbbször azt a védőburkot juttatja eszünkbe, ahová
    elvonulhatunk a világ zaja elől. Máskor pedig épp egy helyet, ami
    bezár, ami korlátoz.” - szól az alkotók témafelvezetése. Az egyik
    művész a ház rétegeit tárja fel, kutatva ezzel az otthon
    lényegének a titkát.
</p>
<p>
    A mi kis betlehemünk itt a templomban - sok másikhoz hasonlóan -
    szintén ezt a házat képezi le. Azt a házat, aminek a minimum
    igényei ebből a pár egyszerű formából kielégíthetőek: egy négyszög
    és egy háromszög, és “kész a kuckó” - ahogy Micimackó is mondja. A
    biblikus szimbolika szerint talán még tovább is egyszerűsíthetjük
    a képet: elég csak a háromszög annak a bizonyos sátornak a
    jelzésére, ami nem más, mint a földi életünk. Ez az egyszerűség
    utal a létünk törékenységére, átmenetiségére, az állandó úton
    levésre. Ahogy Izrael népe úton volt a pusztában, ahogy Jézus is
    út közben végezte szolgálatát, úgy a mi életünk is folyamatos
    vándorlás térben és időben egyaránt. Az ünnepre behúzódunk. Nem a
    “Maradj otthon!” felszólítás miatt, hanem mert sietségeink
    közepette keressük a megnyugvást, a biztos, védett kikötőt, ami
    ismerős, ami szeretettel bélelt, és a változó világban valami
    állandóságot képvisel az életünkben. Ez a szenteste. Aztán útra
    kelünk. Felkeressük egymást, keressük a találkozás lehetőségét
    szeretteinkkel.
</p>
<p>
    A mai nap, a Szilveszter napja sokak számára épp az otthonról
    elmenésről, hangos ünneplésről szól. Arról, hogy kicsit nem kell
    gondolunk a kötöttségekre, bezárunk magunk mögött egy ajtót, ami
    mögé egy pillanatra el lehet rejteni a gondokat, kétségeket, nehéz
    terheket, eredményeket vagy kudarcokat. Amikor ide a templomba az
    Óév ünnepére érkezünk meg, év végi összegzésre, Isten előtti
    számadásra készülünk. Arra, hogy végiggondoljuk, hogyan is
    érkeztünk el idáig, mit hoztunk magunkkal; mi tölti be az
    otthonunkat, mi minden rétegződött egymásra az év folyamán
    bennünk; milyen állapotban van - nem csak fizikailag, hanem az
    egész létállapotunkat tekintve - az otthonunk, a földi sátorunk,
    ahogy Pál fogalmaz. A képnél maradva azt mondhatjuk: sok mindent
    behordtunk ebbe a sátorba. Sok mindent fölhalmoztunk: tudást,
    tapasztalatot, hitet vagy épp gyanakvást; erényeket vagy
    megrögzött hibáinkat. Ezeket gyakran rendezgetjük, válogatjuk;
    élünk velük szükség szerint, vagy cipeljük őket, mint
    elhagyhatatlan terhet. És talán csak ritkábban figyelünk fel
    magának a sátornak az állapotára. Arra, hogy nem csupán épül,
    megtelik sok értékkel vagy kacattal, hanem kopik, foszlik is ez a
    sátor; tépik viharok, áztatja eső, süti a nap; megviselik a
    változások is; míg végleg el nem használódik. “Kellene már egy
    új!” - mondjuk néha elavult holmikra, esetleg viccesen, némi
    öniróniával fájó tagjainkra. De mondhatjuk-e ugyanezt az egész
    életünkre? Igen, előfordulhat. Sokféle értelemben, és sokféle
    módon lehet új életet kezdeni. Egyszerűen eldobni a régit, és
    mindent elölről felépíteni, ahogy ezt a fogyasztói társadalom
    szemlélete sugallja; vagy ahogy néha valóban indokolt lehet egy
    ház lebontása, hogy újat lehessen a helyére építeni. Lehet új
    életet kezdeni a régi alapokon is, megőrizve az értékeket nagy
    elhatározásokkal, komoly erőfeszítésekkel. Lehet megújulni
    önismeretre épülő kitartó következetességgel; külső körülmények
    megváltoztatásával. De az igazán gyökeres változáshoz a
    kapcsolódások, kötődések segítenek. A másoktól kapott és a
    másoknak adott szeretet és elfogadás tudja valóban mélyen és
    tartósan megújítani az életünket. Ennek is jelképe a betlehemi
    házikónk: Jézus Krisztus beköltözött a földi hajlékunkba, közeli
    kapcsolatba akar kerülni velünk, hogy új élettel ajándékozzon meg
    minket. Ez pedig akkor valósul meg, ha befogadjuk őt. Oda, a
    “rongyos istállóba”, életünk valóságába, amit bizonyára sok
    erőfeszítéssel igyekszünk tisztán és rendben tartani, de amit az Ő
    jelenléte tud igazán otthonná tenni.
</p>
<p>
    Isten igéje azonban a mai napon - és legyen érte hála, hogy nem
    csak ma, hanem újra és újra - emlékeztet arra is, hogy nem elég a
    földi sátrat foltozgatni, állagát óvni, fejleszteni, szépíteni,
    hanem fel kell készülnünk arra az időre is, amikor lejár itteni
    létünk, és meg kell jelennünk Isten színe előtt végső számadásra.
    Jézus sem csupán azért jött, hogy javítsa biztonság érzetünket,
    komfortosabbá tegye itteni életünket, hanem, hogy elvezessen annak
    végső céljára, az üdvösségre. Ez pedig úgy történt, hogy az ő
    földi sátorát, teste templomát is le kellett rombolni, hogy három
    nap múlva felépítse, hogy elénk tárja azt az utat, amit nekünk is
    elkészített mennyei Atyánk. Pál is józanul számol azzal, hogy a
    földi létforma számára is, mint minden ember számára, egyszer
    véget ér. Ez azonban nem jelenti személyes létének is a végét. A
    halállal csupán egy másik létformába történô átmenet alkalma jön
    el. Így készíti Isten a mi örök hajlékunkat, mennyei otthonunkat
    is, át fogja változtatni a mi esendô testünket, hasonlóvá téve azt
    az ô dicsôséges testéhez (Fil 3,21) Pál bizakodva várja ezt az
    időt. Noha számtalan helyen ír arról, milyen nehéz a jót tenni,
    sőt lehetetlen az üdvösségre méltónak lenni, mégsem félelemmel
    várja a végső napot. Hiszen ebben az értelemben is a
    kapcsolatiság, a kötődés, vagyis az Isten iránti szeretet vezet az
    új életre. Ezért arra törekszünk, hogy akár itt lakunk még, akár
    elköltözünk, kedvesek legyünk neki. Ahogy az evangéliumi olvasmány
    is biztatott minket: “Boldogok azok a szolgák, akiket
    megérkezésekor ébren talál uruk.” (Lk 12,37) Örömmel várhatjuk
    őt. És mi van a leplezetlenséggel? “Mert mindnyájunknak
    leplezetlenül kell odaállnunk Krisztus ítélőszéke elé, hogy
    mindenki megkapja, amit megérdemel, aszerint, amit e testben
    cselekedett: akár jót, akár gonoszat.” Csak az Isten újjászülő
    szeretetébe vetett bizalom tarthat meg minket. Így válhat az
    előtte való mezítelenségünk kiszolgáltatottság helyett azzá a
    meghitt bizalommá, amivel az újszülöttet mezítelenül öleli magához
    az édesanyja. Így kezdődhet az új életünk, s indulhatunk otthonról
    haza.
</p>

<div style="text-align: center;">
    <p>
        közeledem magamhoz<br>
        távolodom tőled<br>
        távolodom magamtól<br>
        közeledek hozzád<br>
    </p>
    <p>
        távolodom magamtól<br>
        távolodom tőled<br>
        közeledem magamhoz<br>
        közeledem hozzád<br>
    </p>
    <p>
        közeledem magamtól<br>
        közeledem tőled<br>
        távolodom magamhoz<br>
        távolodom hozzád<br>
    </p>
</div>
<p>
    (Regős Mátyás)
</p>
