<h3>Igehirdetés 2024.01.07.</h3>
<h4>Ének: 357, 2, 371, 361, 312, 12</h4>
<h4>Lekciók: Róm 12,1-5; Lk 2,41-52</h4>
<h4>Textus: Ézs 42,1-9</h4>

<p>
    Gyerekkoromban elképzelhetetlen volt, hogy karácsonykor ne legyen az
    ajándékok között könyv. Remélhetőleg ma is sok családban tartja magát ez a szép
    hagyomány, és nincs egészen vége a Gutenberg-galaxisnak. A minap egy olvasási
    szokásokról szóló cikkbe botlottam, ami a könyvet - mármint az irodalmi tartalmút -
    így nevezi: társ az élethez. Talán valamennyire alkati kérdés is, ki milyen elmélyülten
    vagy épp sietősen olvas, de mindannyian ismerhetjük azt az érzést, amikor a
    szavak, gondolatok, vagy egy egész történet mélyen megérint, tovább dolgozik az
    ember lelkében. Amikor szívemből szól, helyettem mond ki valamit, amit én nem
    tudnék így megfogalmazni; feltár valamit a lelkem mélyéből, amit talán nem is
    ismertem; rávilágít valamire, amit ettől másképp, vagy árnyaltabban látok, vagyis
    tanít; máskor éppen úgy beszél valamiről, hogy nem mondja ki, amit nem szabad,
    mert különben összetörné a sejtés misztériumát. Jó ezt átélni akkor, amikor a ránk
    zúduló hol hiteles, hol felszínes, máskor hideg, adatszerű, vagy épp érdekvezérelt,
    manipulált információáradat jelenti sokszor az írott szövegek nagy részét, amivel
    találkozunk.
</p>
<p>
    „A szél arra fúj, amerre akar …” mondja Jézus János evangéliuma szerint a
    Szentlélek munkájáról. Vagyis tetszése szerint bárhol szinte észrevétlen jelen lehet,
    kifejtheti hatását, amit talán csak utólag érzékelünk, vagy csak sejtünk. Azt hiszem,
    az igényes irodalomban, és minden igényes művészetben jelen tud lenni és
    munkálkodni tud a Szentlélek. Ahogyan át tudja hatni emberek felelősen, becsülettel,
    szeretettel kimondott szavait is, akár a mi, amúgy hétköznapian egyszerű, de
    felelősen, becsülettel, szeretettel kimondott szavainkat is. Amikor a Szentírás
    bizonyságtétele nyomán valljuk, hogy Isten az embert a saját képmására teremtette,
    akkor mondhatjuk, hogy éppen a beszéd az egyik legmarkánsabb Istentől örökölt
    „arcvonásunk”. Az emberi beszéd képességében kaptuk az egyik legdrágább
    ajándékot, melyben Hozzá, és egymáshoz is kapcsolódhatunk, közösségbe
    léphetünk. A szónak ereje van; Isten szavának teremtő ereje. És persze tudjuk jól,
    hogy a beszédben rejlő hatalmas energia tud rombolni, ítélni, pusztítani is.
</p>
<p>
    Ézsaiás könyvének felolvasott szakasza az ún. Ebed JHVH énekek egyike: az
    Úr szolgájáról szól. Kicsoda ő valójában? Az egyik - a kollektív - értelmezés szerint
    az egész Izrael, a kiválasztott nép, mint Isten akaratának a képviselője közösségként
    Isten szolgája. Mások szerint maga II. Ézsaiás, mint Isten küldötte, ak a szabadulást
    hirdeti; vagy Kürosz, perzsa király, akinek uralma idején megy végbe a szabadulás a
    fogságból. „A szél arra fúj, amerre akar …” Isten szolgálatában sokféle ember
    munkálkodhat. Akár olyan is, aki nem is gondolja azt magáról, lehet mégis az Úr
    szolgája. Akár valami magasztos hivatást űz, felelős feladatot lát el, akár
    egyszerűbb, átlagosnak nevezett dolga van, vagy a leleményességére van szükség.
    Lehetünk az Úr szolgái családtagként vagy türelmes szomszédként, és fordítva: a mi
    életünkben is lehetnek hasonló emberek az Isten küldöttei. Ahogy profán szavakon,
    úgy profán cselekedetek, történések útján is munkálkodhat Isten. Ezekben is
    megtapasztalhatjuk a sejtések misztériumát, amikor egyszer csak összeáll a kép, és
    valami megmagyarázhatatlan módon bizonyossá válik, hogy velünk az Isten, nem
    hagyja magára a világot, s benne az egyes embert sem, mert terve van vele.
</p>
<p>
    „Az Ige testté lett.” - hirdeti hatalmasan János evangéliuma. Isten szava, igéje
    az első karácsonyon felsírt a világban a fájdalmas öröm hangján. Erre is igaz Pál
    apostol bizonyságtétele: „Amit szem nem látott, fül nem hallott, és ember szíve meg
    sem sejtett, azt készítette el Isten az őt szeretőknek.” (1Kor 2,9) Úgy jött el, ahogy
    talán senki sem várta. Ő az Úr szolgája, aki a legteljesebb módon tudott Isten
    akaratára hangolódni, azt hirdetni és betölteni. Az Úr szolgája, aki nem csupán egy a
    sok közül, aki a maga korában folytatta az elődök szolgálatát. Ő az, akiről (a tegnapi
    vízkereszt evangéliuma Mt 3,13-17) megkeresztelésekor az Atya tett bizonyságot:
    „Ez az én szeretett Fiam, akiben gyönyörködöm.” Benne válik teljessé Ézsaiás
    próféciája. Ő az, aki nem csupán a sejtés szintjén tud szólni Istenről, hanem teljesen
    hitelesen és helytállóan, hogy megérthessük, mi Isten terve valójában a világgal. Ő
    maga valóságos Isten. Ő az, aki kimondja, feltárja szívünk-lelkünk mélyének titkait,
    aki értelmezi számunkra a világot és utat mutat, az ő szava mindennél mélyebben
    bennünk munkál. Csendes, irgalmas és mégis a világot betöltő szó ez.
</p>
<p>
    <i>Csendesen</i> szól, hogy „akinek van füle, hallja”. Nem kiált, nem lármáz. Nem
    kampányol, nem toboroz, nem is túlkiabál másokat, vagy népszerűen fellép és
    magára vonja a figyelmet. Szavát a hit és a szeretet, a vele való személyes
    közösség útján lehet megérteni. Úgy, ahogy a tanítványok, akik mindent otthagyva
    követték őt. Ahogy Péter bizonyságot tett: „Te vagy a Krisztus, az élő Isten fia.”;
    „Uram, kihez mehetnénk, örök élet beszéde van nálad.” Másutt Tamás azzal a
    néhány szóval, amiben mégis benne van minden: „Én uram és én Istenem”. - Őket
    megérintette, átformálta Jézus szava.
</p>
<p>
    Az <i>irgalom</i> szavát hirdeti: a megrepedt nád és a füstölgő mécses kétféle
    értelmezése lényegében ugyanaz: mérő- világító eszközök - nem dobja ki, ami
    használhatatlanná vált, elvesztette funkcionalitását. Nem veti el a bármi értelemben
    meggyengült embert, akiben talán csalódnia lehetett volna. Illetve: az ítélethirdetés
    szimbólumai: pálcát törni valaki fölött, kioltani a mécsesét. Az irgalom szavát hirdeti
    zsákutcába, vagy erejük végére jutott embereknek; céltalanoknak és
    alkalmatlanoknak; terhek alatt összeroppanókak, és magukban füstölgőknek. Az
    irgalom szavát hirdeti az Isten ítéletére megéretteknek. Ő maga viszont „Nem alszik
    ki és nem törik össze, míg a törvénynek érvényt nem szerez.” - mint amikor a
    korcsolyázni tanuló gyerek mögé áll a felnőtt, mert ő magától elesne. A felnőtt áll
    helyette is, és megtartja. Így tart meg minket Krisztus szeretete, Istenhez való
    hűsége és állhatatossága, amikor mi kevésnek bizonyulunk, megroppanunk, („Ha
    hűtlenek vagyunk, ő hű marad.” - 2 Tim 2,13) vagy ha kialszik a lelkesedésünk. Ő
    szól is helyettünk. Szavával tükröt tart elénk, vagy ha kell, imádkozik értünk. „Mert
    amiért imádkoznunk kell, nem tudjuk úgy kérni, ahogyan kell, de maga a Lélek
    esedezik értünk kimondhatatlan fohászkodásokkal.” (Róm 8,26)
</p>
<p>
    Szavának harmadik jellemzője pedig: világot betöltő, az egész világot
    újjáteremtő szó. Reménységünk próbája ez az ígéret, ha a világ állapotára nézünk.
    Tanítására, szabadítására vár a világ. „Sóvárogva” - ahogy adventben mindig újra
    énekeljük. De talán éppen ezt jelenti a keresztről szóló evangélium: Jézus nem csak
    a meghitt karácsonyi békességben van jelen, hanem a halál árnyékának völgyében
    is. Ott, ahol a megmagyarázhatatlan gyűlölet, a félelem a szenvedés uralkodik akár
    nagy méreteket öltve, akár rejtetten, egy-egy eldugott zugában a világnak, ahol nem
    is gondolnánk, ahol leginkább érezzük, milyen nagy szükségünk van a megváltásra.
    Jézus nem fél vagy undorodik az emberi élet mélységeitől, hanem közösséget vállal,
    szabadulást hoz. Ha sokszor nem is értjük, hogy történik ez, mégis a mögöttünk való
    hit tapasztalatok táplálhatják reménységünket, hogy amint eddig megtartott minket
    az Úr, úgy lesz ezután is. (Ézs 42,8-9.v)
</p>

<p>
    <i>(Lacknerné Puskás Sára)</i>
</p>
