<h3>Igehirdetés 2025.07.27.</h3>
<h4>Ének: 40, 8, 389, 436, 31, 11</h4>
<h4>Lekciók: Ézs 43, 1-9, Róm 6,3–11; </h4>
<h4>Textus: Mt 5,20-26 </h4>

<p>
Mert mondom nektek, ha a ti igazságotok nem múlja felül az írástudók és 
farizeusok igazságát, akkor semmiképpen sem mentek be a mennyek országába. 
 Hallottátok, hogy megmondatott a régieknek: „Ne ölj! Mert aki öl, 
megérdemli az ítéletet.”  Én pedig azt mondom nektek, hogy aki haragszik 
testvérére, megérdemli az ítéletet, aki pedig azt mondja testvérének: 
Ostoba! – megérdemli, hogy a nagytanács elé kerüljön; aki pedig azt 
mondja: Bolond! – méltó a gyehenna tüzére. Amikor tehát áldozati 
ajándékodat az oltárhoz viszed, és ott eszedbe jut, hogy testvérednek 
valami panasza van ellened, hagyd ott ajándékodat az oltár előtt, menj el, 
békülj ki előbb testvéreddel, és akkor térj vissza, és vidd fel 
ajándékodat! Békülj meg ellenfeleddel idejében, amíg együtt vagy vele az 
úton, hogy át ne adjon ellenfeled a bírónak, a bíró pedig a szolgának, 
és börtönbe ne kerülj! Bizony mondom neked, ki nem jössz onnan, amíg meg 
nem adod az utolsó fillérig.
</p>

<h4>A Hegyi beszédről</h4>
<p>
A felolvasott igeszakasz a Hegyi beszédből való. A Hegyi beszéd az 
evangéliumok szíve közepe, Jézus programbeszéde, amely Máté 
evangéliumának három fejezetét (5–7) foglalja magában. Érdemes otthon 
elejétől a végéig elolvasni – mindössze 15–20 percet vesz igénybe. 
Talán össze is lehetne hasonlítani Máté változatát Lukács 
evangéliumában olvasható párhuzamával (Lk 6,12–49). Az utóbbit gyakran 
„mezei beszédnek” nevezik, mert Lukács szerint ez a beszéd nem hegyen, 
hanem síkságon hangzott el. A két változat között van némi különbség: 
például Máté a „lelki szegényekről”, Lukács egyszerűen a 
„szegényekről” beszél – ez az írásmagyarázók szerint Lukács 
szociális érzékenységéből fakad. Mindez azonban nem lényegi eltérés. A 
lényeg, hogy a Hegyi beszéd az evangéliumok szíve közepe. Ahogy Jn 3,16 az 
„evangéliumok evangéliuma”, úgy a Hegyi beszéd a beszédek beszéde. 
Talán csak Jézus búcsúbeszéde hasonlítható hozzá. Érdekes módon a 
Hegyi beszédet csak Máté és Lukács, a búcsúbeszédet pedig csak János 
jegyezte le. Ez a két nagy beszéd keretezi Jézus földi szolgálatát: a 
szolgálat elején a programbeszéd, a végén a búcsúbeszéd. A Hegyi 
beszéd olyan fontos részeket tartalmaz, mint a Boldogmondások, a Miatyánk, 
és – a mai igeszakaszunk szempontjából különösen fontos – Jézus és 
a törvény kapcsolatáról szóló tanítás.
</p>

<h4>Jézus és a törvény</h4>
<p>
Jézus azt mondja: „Amíg az ég és a föld el nem múlik, egy ióta vagy 
egy vessző sem vész el a törvényből, míg minden be nem teljesedik. Ha 
valaki a legkisebb parancsolatok közül akár csak egyet is eltöröl, és 
úgy tanítja az embereket, az a legkisebb lesz a mennyek országában.” 
Ugyanakkor másutt ezt mondja: „Megmondatott a régieknek, de én azt mondom 
nektek…” Mintha itt ellentmondás lenne. Vajon a régi és az új szemben 
állnak egymással, vagy éppen összekapcsolódnak?
</p>
<p>
A Biblia a régi és az új állandó feszültségében, de egyben szoros 
kapcsolatában él. A régi és az új szembeállítása vagy párhuzamba 
állítása végig jelen van a Szentírásban: teremtés – új teremtés 
(Genesis rímel János evangéliuma első fejezetére), ég és föld – új 
ég és új föld, Jeruzsálem – új Jeruzsálem, óember – új ember, 
régi Ádám – új Ádám, exodus – új exodus, Dávid – új Dávid. Az 
Ó- és Újszövetség kapcsolatát is így értjük: mindkettő nyitott 
könyv. Az Ószövetség előre nyitott, az Újszövetség pedig hátra és 
előre is. Szent Ágoston híres mondása szerint: „Az Ószövetség elrejti 
az Újat, az Újszövetség kinyilatkoztatja a Régit.” Persze, ezt sokan 
tagadják. Az Ószövetség népe csak a Héber Bibliát tekinti szentnek, az 
Újszövetséget legfeljebb egy érdekes szektás iratnak. De az Újszövetség 
népe között is mindig voltak kísérletek az Ószövetség elvetésére.
</p>

<h4>A régi és az új szembeállítása a gyakorlatban</h4>
<p>
Ez a kettősség a hétköznapi nyelvben is tovább él: konzervatív – 
liberális; diktatúrák idején: reakciós – progresszív. Gyakran halljuk: 
a régi rossz, az új jó; máskor meg éppen fordítva: a régi jó, az új 
rossz. Mintha erről szólna az egész modern történelem. Baj van, ha zártan 
nézzük a világot, mintha csak egyik vagy másik lehetne igaz. Valójában a 
régi és az új összetartozik. Isten népének közössége nem 
ideológiákra és nem is politikai pártpreferenciákra épül. Egy 
gyülekezetben egyszerre lehetnek konzervatívabb és liberálisabb 
szemléletű hívek.
</p>
<p>
Ahogy a Hegyi beszédben, úgy Jézus egész életében is összekapcsolódik a 
régi és az új, a klasszikus és a friss. Jézus egyszerre volt liberális 
és konzervatív: konzervatívként őrizte a régit, és liberálisként 
újította meg azt. Nem valami radikálisan újat hozott, hanem a régit 
töltötte meg új tartalommal, a régi által hozott újat. „Minden 
írástudó, aki megtanulta, milyen a mennyek országa, hasonló ahhoz a 
gazdához, aki újat és régit hoz elő kamrájából” (Mt 13,52). Húsz 
évvel ezelőtt egyik püspökünk ezt a mondatot választotta püspöki 
jelszavául: „Conservando et renovando” – megőrizni  és megújíani.
</p>

<h4>A megoldás: nem szembeállítás, hanem betöltés</h4>
<p>
A kulcsmondat Jézustól: „Nem azért jöttem, hogy eltöröljem, hanem hogy 
betöltsem.” A kulcsszó: beteljesedés, betöltés. A „megtölt”, 
„betölt”, „beteljesít” igék feltűnően gyakran fordulnak elő az 
Újszövetségben. Gyakran olvassuk, hogy a próféciák beteljesednek: „az 
idő betelt” (Mk 1,15); „az Írás beteljesedett.” A törvényt Jézus 
betölteni jött, és minden azért történik, hogy beteljesedjen, amit Isten 
kijelentett. A „jövendőmondás–beteljesedés” leegyszerűsített, 
mechanikus modelljéhez képest a beteljesedés bibliai felfogása sokkal 
összetettebb. A bibliai beteljesedés valójában a „szó” 
beteljesedését jelenti. Az az igazi szó, amely beteljesedik, életre kel, 
amint eléri célját, és a hallgató rezonál az erejére – ahogy a 
lámpafény kigyullad, mihelyt elektromos áramhoz kapcsolják. Isten igéje 
– olvassuk Ézsaiásnál – soha nem tér vissza üresen, hanem eléri 
célját (Ézs 55,11).
</p>
<p>
„A törvény betöltése a szeretet” (Róm 13,10). Csak Jézussal értjük 
meg igazán az Ószövetséget, a törvényt, és Isten célját a 
törvénnyel. Azért adta a törvényt, mert szeretett minket. A törvény 
betöltésre vár, „üres” – ám tragikus módon az ember gyakran nem 
szeretettel, hanem saját hagyományaival tölti meg. A zsidók a vének 
tanításával próbálták betölteni a törvényt, a kereszténység 
történetében is sokszor a hagyományok váltak fontosabbá az 
evangéliumnál. Beszélhetünk zsidó, keresztény és evangélikus 
hagyományról is – mindegyik alkalmas arra, hogy betömítse, erőtlenné 
tegye az evangélium élő forrását. Nem arra kell büszkének lennünk, hogy 
evangélikusok „mégis láthatóak”  vagyunk, mégcsak nem is arra, hogy 
keresztények vagyunk, sőt egyáltalán nem lehetünk „büszkék”. 
Alázatosan mondhatjuk, hogy hitünk és reményünk szerint Krisztushoz 
tartozunk. Jézus a megcsontosodott, elrozsdásodott változatát törölte el 
a törvénynek, amikor az emberek hagyományaikkal érvénytelenítették Isten 
parancsát. Ő felfrissítette a törvényt, a mélyére, a lényegére 
mutatott rá. Az evangéliumnak mindig frissnek kell maradnia.
</p>

<h4>Az 5. parancsolat – „Ne ölj!” –  betöltése, elmélyítése</h4>
<p>
„Hallottátok, hogy megmondatott a régieknek: Ne ölj! Mert aki öl, 
megérdemli az ítéletet. Én pedig azt mondom nektek, hogy aki haragszik 
testvérére, megérdemli az ítéletet; aki pedig azt mondja testvérének: 
Ostoba! – méltó a nagytanács ítéletére; aki pedig azt mondja: Bolond! 
– méltó a gyehenna tüzére.”  Jézus rámutat: nemcsak az emberi élet 
közvetlen kioltása gyilkosság, hanem sok más is: durvaság, irigység, 
gőg, agresszió, verbális bántás, a másik megalázása, lejáratása, 
karaktergyilkosság. Sok látható és láthatatlan méreg van, amellyel 
pusztítjuk embertársainkat.
</p>

<h4>A harag mérge</h4>
<p>
Jézus itt egy konkrét „mérget” emel ki: a haragot. A harag nemcsak olyan 
méreg, amellyel másokat pusztítunk, hanem önmagunkat is. „Aki gyűlöli a 
testvérét, embergyilkos az” – írja az első János-levél (1Jn 3,15). A 
harag elsötétíti az ítélőképességet, és igazságtalanná tesz. 
Mondhatjuk persze, hogy van „szent harag” – Isten haragszik értünk, nem 
ellenünk. A harag önmagában természetes érzés, beszélhetünk „jogos 
haragról” is, amikor például igazságtalanság vagy bűn ellen irányul. A 
középkori teológia – például Szent Ágoston és Aquinói Tamás – 
megkülönböztette a jogos haragot a bűnös haragtól, amely indulatos, 
önérzetből fakad, tartós és kárörvendő.
</p>

<h4>Okkal, vagy ok nélkül?</h4>
<p>
Érdekes szövegkritikai megfigyelés: a régebbi fordításokban (Károli, 
Luther) az áll, hogy aki „ok nélkül” haragszik testvérére, az méltó 
az ítéletre. Az újabb fordításokból ez az „ok nélkül” kimaradt. 
Vajon miért? Itt válaszol a bibliatudomány:  a legrégebbi görög 
kéziratok nem tartalmazzák az „ok nélkül”-t. Úgy tűnik, már az 
evangélium ókori másolói  enyhíteni igyekeztek a mondás élét, amikor 
beillesztették az „ok nélkül” kifejezést. Jézus azonban a harag 
kapcsán nem ilyen megengedő: a harag gyilkosság, mert a szívben kezdődik a 
bűn.
</p>
<p>
A harag elsötétíti az ítélőképességet. Aki haragszik, az nem lehet 
igazságos. „Aki gyűlöli a testvérét, embergyilkos az.” (1Jn 3,15) A 
középkori egyház a főbűnről beszél, gyökérbűnökről vagy 
kapubűnökről. A főbűnök olyan belső lelkiállapotok vagy hajlamok, 
amelyekből további bűnök fakadnak – ezért nevezik őket 
„gyökérbűnöknek” vagy „főbűnöknek” (peccata capitalia). A 
haragból fakadhat bosszú, káromkodás, testi vagy lelki bántalmazás, 
gyilkosság, gyűlölet. A verbális erőszak is erőszak – és az erőszak 
gyilkosság. A haragtartás is erőszak és gyilkosság, sőt önmagunk 
pusztítása. A régi mondás szerint: aki haragszik, annak nincs igaza. 
Nemrég mondta valaki: „sok-sok rossz tulajdonságom egyike, hogy gyorsan 
megsértődöm, dühös, haragos leszek. De nagyon kevés jó tulajdonságom 
egyike, hogy gyorsan felejtek. Nem tudok haragot tartani…”. A 20. századi 
pszichológia is megerősíti az „aki haragszik, annak nincs igaza” mondás 
lényegét: a harag indulatvezérelt állapotba hoz minket, és az így hozott 
ítéleteink és döntéseink gyakran torzultak, nem objektívek. 
</p>

<h4>A harag ellenszere: megtérés, megbocsátás, megbékélés</h4>
<p>
A harag mérgének ellenszere: megtérés, kibékülés, megbékélés, 
kiengesztelődés, megbocsátás. Miből kell megtérnünk? A haragunkból. 
Pál azt írja (2Kor 5,1), hogy Isten Krisztusban / által kibékítette 
magával a világot, akkor nekünk is ki kell békülnünk egymással. Két 
képet hallottunk  a megbékélésről / kibékülésről. 
</p>
<p>
Az első kép: Az áldozatot vivő ember (Mt 5,23–24): „Amikor tehát 
áldozati ajándékodat az oltárhoz viszed, és ott eszedbe jut, hogy 
testvérednek valami panasza van ellened, hagyd ott ajándékodat az oltár 
előtt, menj el, békülj ki előbb testvéreddel, és akkor térj vissza, és 
vidd fel ajándékodat!” Istentisztelet / úrvacsora előtt mondjuk: 
„Békesség Neked” – a kibékülés nem azt jelenti, hogy várni, míg a 
másik jön, hanem elindulni felé. A második A peres fél esete (Mt 
5,25–26): „Békülj meg ellenfeleddel idejében, amíg együtt vagy vele az 
úton, hogy át ne adjon ellenfeled a bírónak, a bíró pedig a szolgának, 
és börtönbe ne kerülj!” Jézus itt jogi képet használ: két fél úton 
van a bíróhoz – minél hamarabb békülj ki! A valódi kibékülés alapja 
a megbocsátás. 
</p>

<h4>A megbocsátás nehézsége</h4>
<p>
A megbocsátás két oldala: bocsánatkérés és bocsánat-adás. 
Megbocsátottak vagyunk – ebből élünk. „Bocsásd meg a mi vétkeinket, 
miképpen mi is megbocsátunk…” – imádkozzuk a Miatyánkban Sokszor azt 
mondani: „megbocsátottam.” De mi van akkor, ha az ellenem vétkezőtől 
kapott seb még mindig vérzik? Mi van, ha még lüktet a seb? Valóban oly 
könnyű kimondani, hogy megbocsátottam? Fontos tudnunk, hogy a keresztény 
közösségben a megsebzett ártatlan nincs egyedül. Vigasztalják, erősítik 
a testvérek, imádkoznak érte. De ennél több: számára „Jézus az égi 
szép tündöklő fényű név”, s tudja, hogy „Az élet száz veszély, 
én lelkem, mégse félj, míg ő hord karjain, hű Mestered! Elhagynak 
emberek, mit árt, ha ő veled, töröld le könnyedet: Jézus szeret!”. 
</p>
<p>
Mindezzel együtt, mondjuk ki: nem könnyű megbocsátani. Mert a megbocsátás 
munka, a megbocsátás folyamat. Számomra sokat mondó idézet XVI. Benedek 
pápától. A Názáreti Jézus című könyvében írja: 
</p>
<p>
„Mi is tulajdonképpen a megbocsátás? A bűn valóság – objektív 
hatalom, amely rombolást idézett elő. Ezt a rombolást felül kell múlni. 
Ezért a megbocsátásnak többnek kell lennie, mint tudomásul vételnek vagy 
elfeledni akarásnak. A bűnt fel kell dolgozni, meg kell gyógyítani – és 
így kell felülmúlni. A megbocsátásnak ára van – elsősorban annak, aki 
megbocsát. Neki önmagában kell felülmúlnia az őt ért rosszat. Azt 
bensőleg mintegy „el kell égetnie”, és ennek során neki magának meg 
kell újulnia. Ezután a másikat, a bűnöst is bevonja ebbe a megtisztulási 
folyamatba – és mindketten megújulnak a gonosz átszenvedésében és 
felülmúlásában.” 
</p>
<p>
Igen, tudom, sokan megtanulták, hogy mi a megbocsátás. Sokan tanuljuk, hogy 
mi a megbocsátás. Az igazi megbocsátáshoz idő kell. A megbocsátásnak 
ára van – elsősorban annak, aki megbocsát. Neki önmagában kell 
felülmúlnia az őt ért rosszat. Azt bensőleg mintegy „el kell 
égetnie”, és ennek során neki magának meg kell újulnia. A megbocsátás 
a fentiek szerint egy folyamat, amit tanulni kell! Egy gyermekkori ismerősöm 
mesélte, hogy az úrvacsora előtt gyónási kérdésre: „Megbocsátottál-e 
mindazoknak, akik vétkeztek ellened?”- nem tud őszintén igent mondani.  
Azt feleltem neki, hogy ahelyett, hogy gyorsan, rutin szerint rávágná: 
„megbocsátottam”, talán becsületesebb így válaszolnia: 
„Igyekezem.” Igyekezem megbocsátani annak, aki vétkezett ellenem. 
</p>
<p>
Talán a liturgia betűjének lelkiismeretünk szerinti „beteljesítése” 
nem ellentétes Jézus beszédével, aki nem a törvény betűjét, hanem a 
lelkét, szellemét tanította. 
</p>
<p>
Nekünk is lehet és szabad Jézus szavai alapján lelkileg betölteni a 
liturgia szavait! A Hegyi beszéd Jézusa azt kérdezi tőlünk: Igyekszel-e 
megbocsátani? Igyekszel-e a megbocsátás folyamatában Te is megújulni? 
Igyekszel-e?
</p>
<p>
Ámen. 
</p>

<p>
Imádkozzunk! <br>
Urunk, taníts minket imádkozni! <br>
Urunk, taníts minket  megbocsátani! <br>
Ámen.
</p>


