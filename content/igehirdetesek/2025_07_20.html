<h3>Igehirdetés 2025.07.20</h3>
<h4>Ének: 48, 7, 284, 431, 306, 13</h4>
<h4>Lekciók: 1Móz 12,1-4a; 1Pt 3,8-17</h4>
<h4>Textus: Lk 5,1-11</h4>

<p>Találkoztál már
önmagaddal? Csodát él át, aki megfigyel egy csecsemőt, miként
fedezi fel önmagát, hogyan eszmél rá, hogy a szeme előtt
hadonászó valami az ő keze, hozzá tartozik; ha megharapja, neki
fáj, aztán, hogy ő tudja mozgatni. A gondolkodás fejlődésében
is fontos lépcsőfok, amikor az „én” megnevezhető, és
elkülönül a világtól. A régiek szerint a kisgyermek
hétesztendős koráig Isten tenyerén él. Ez az az életkor,
amelyről Szabó Lőrinc azt írja:<i> „Szép volt, Isten volt.
Egy volt a világ.”</i>  Isten tenyere azt a világot
szimbolizálja, amelyben a gyermek él, a tér és időnkívüliséget.
(Kádár Annamária) És még jó ideig ő a világ közepe. Nem
azért, mert önző, hanem nem lát tovább, nem tudja kívülről,
mások szemével nézni önmagát: csak én vagyok, értem van
minden és mindenki.  Aztán meg tudjuk mondani a nevünket, amihez
egyre több minden tartozik, ami meghatározza, kik is vagyunk
tulajdonképpen. A családunk, az iskoláink, céljaink, munkánk,
hivatásunk, a világban betöltött helyünk. Találkoztál-e
önmagaddal? Szembesülni szoktunk inkább. Kapunk visszajelzéseket:
kedves mosolyt, bátorító, megerősítő szavakat, vagy
homlokráncolást, elmarasztalást. Besorolnak, osztályoznak,
lemérnek, felmérnek, tesztelnek, kiválasztanak, vagy kihagynak a
sorból. Magunkat is szoktuk értékelni: a vállalásainkhoz,
feladatainkhoz mérten, saját, vagy mások elvárásához mérten.
De találkoztunk-e már önmagunkkal? Amikor nem a pozíciók, a
koordináták és paraméterek mondják meg, kik vagyunk, hanem
önmagunkért tesszük fel a kérdést: Ki is vagyok valójában?
Akkor elemi erővel tör fel a lét értelmének, értékének és
irányának a kérdése. Sokszor éppen a kudarcok, zsákutcák,
megtorpanások hozzák el az ilyen kérdésfelvetés idejét. Hiszen
akkor átmenetileg nem működik a megszokott navigáció, az
értékek felborulnak, önmagunk, vagy a nyújtott teljesítményünk
értéke is megkérdőjeleződik. Ilyen kudarcos pillanatban
találjuk a jól ismert történet szereplőit, Pétert és halász
társait a Genezáret tó partján, amint az egész éjszakai
eredménytelen halászat végeztével hálóikat mosták. Bizonyára
a halászélet velejárója volt a sikertelen bevetés. Nem ismerjük
a történet előzményeit, hogy vajon ritka kivétel volt ez a
kudarcos éjszakai műszak, vagy ismétlőső vesződséges
hiábavaló fáradságok sorozata lehetett. Nem olvasunk arról sem,
vajon tépelődtek, lázadoztak, aggódtak-e a megélhetésért
gondolataikban, amint hálóikat mosták, volt-e még erejük erre,
vagy a fizikai fáradtságtól zsibbadt aggyal beletörődve,
rutinszerűen végezték a dolgukat.  Akkor érkezett oda Jézus,
amint a sokaságot tanította. Eredményes munkát végzett, hiszen
sokan követték, hallgatták őt. Meglátta Péterék hajóját, és
úgy döntött, hogy neki éppen erre az üres, veszteglő hajóra
van szüksége, és beszállt abba. Nem lefoglalta, mert ő ezt is
megteheti, hanem megkérte Simont, hogy vigye egy kissé beljebb.
Te, aki éppen lehangolt vagy és eredménytelen, segíthetnél
nekem, részese lehetnél a szolgálatomnak. Jézus nem sztárként
felvonult, hanem rá annyira jellemzően meglátta a sokaságban az
egyes embert, és - mondhatjuk így - belépett Simon Péter
életébe. Így vált a „tömegjelenet” személyes találkozássá.
Ez Isten igéjének különleges működése, áldása régen is és
ma is. Hiszen nem írja az evangélium, de meggyőződésem, hogy
azért követték Őt annyian, mert számukra is volt megszólító
ereje a beszédének, és ha nem is ilyen kiemelt módon, de mások
számára észrevétlenül sokan élhették meg személyes
találkozásként azt a napot. Ez az imádságom, hogy nekünk,
Jézus mai hallgatóinak is adassék egy-egy nevében induló
alkalommal ez a találkozás, ez a személyes megszólítottság. 
</p>
<p>Akkor Jézus
abbahagyta a beszédet, ezt mondta Simonnak: Evezz a mélyre, és
vessétek ki a hálóitokat fogásra. Itt jön létre a második
találkozás: a találkozás Isten hatalmával. Azzal az erővel,
ami a teremtő szóban rejlik. Jézus, a testté lett Ige, Isten
földre jött teremtő szava: szólt, és lett. Ma is ható erő.
Beleborzongunk a találkozásba. Hatalma van a természet erői
felett, hatalma van életünk eseményeiben, az egész világ
felett. Ennek megtapasztalása hol megrettent, hol felemel. Ítélő
hatalma figyelmeztet és számon kér. Gondviselő hatalma
megerősít, bizalommal, reménységgel tölt el. Pétert ez a
teremtő szó indította cselekvésre ott és akkor, amikor az
emberi tapasztalat alapján nem volt logikus. De szerzett ezáltal
egy másik tapasztalatot: aki az Ő szavára cselekszik, az
áldásának hordozójává válik. Erről szólt a lekció is:
Ábrahám alindult Isten szavára, noha nem tudta hova megy. Csak
egy volt biztos: Isten ígérete - „Általad nyer áldást a föld
minden nemzetsége.” Ábrahám pedig elment, ahogy az Úr mondta
neki. 
</p>
<p>És talán a két
történetben ez is közös, a harmadik találkozás: a szereplők
találkozása önmagukkal. Ábrahám megélte gyermektelen élete
ürességét, Péter a halászháló ürességét, melyben
önmagával, élete ürességével találkozott. Mai jó hírünk
ez: Isten betölti életünk kiüresedett tarisznyáit.  
</p>
<p>Jézus feladatot ad.
Nem a próbáld meg még egyszer, menni fog didaktikus
lelkesítésével, hanem egészen más alapon: Evezz a mélyre!
Találkozz valódi önmagaddal! Te nem vagy egyenlő az életed
ürességével. Milyen különös, hogy éppen a látványosan
betöltött hiány mondatja ki Péterrel a bűn valló szavakat:
„Menj el tőlem, mert bűnös ember vagyok, Uram! A halfogás
miatt ugyanis nagy félelem fogta el őt, és mindazokat, akik vele
voltak.” Nem tudom, valaha is sikerül-e megértenem,
megfogalmaznom, mi ez a bűnösség. Azt hiszem, minden
élethelyzetben más. Lehet számadás az életünkkel, amikor
visszatekintünk elhibázott döntéseinkre, szavainkra,
cselekedeteinkre, elszalasztott lehetőségeinkre. Fakadhat a
pillanatnyi tehetetlenség és alkalmatlanság érzéséből, egy
konfliktus végiggondolásából. Érezhetjük a kontrasztot Isten
nagysága és a magunk csekély volta között. De létezik boldog
bűnvallás is, amikor megérint minket a minden értelmet felülmúló
kegyelem. Amikor azt érezzük, hogy alábecsültük Isten
szeretetét, mert hiszen többet és jobbat akar nekünk, velünk,
mint amit el tudunk képzelni. Ebben a kegyelemben, az isteni
szeretetben lehet boldog találkozásunk önmagunkkal is, amikor el
tudjuk mondani a zsoltárossal: „Te alkottad veséimet, anyám
méhében te szőtted a testem. Áldalak, amiért csodálatosan
megalkottál, és amiért csodálatos minden műved. Lelkem ismered
a legmélyéig, soha nem volt rejtve előtted.” (Zsolt 139,13-15a)
Ebben a kegyelemben léphetünk tovább Jézus lábnyomában, kérve
a bölcsességet, hogy bármit teszünk, az Ő szavára tegyük. Így
lehet reménységünk, hogy azzal az önmagunkkal találkozunk,
akinek Isten szánt és folyamatosan formál bennünket.
</p>

