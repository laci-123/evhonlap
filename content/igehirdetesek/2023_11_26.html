<h3>Igehirdetés 2023.11.26.</h3>
<h4>Lekciók: 2Pt 3,3-14; Mt 24,37-51;</h4>
<h4>Ének: 51, 9, 267, 361, 309, 13</h4>
<h4>Textus: Mal 3,22-24</h4>

<p>
    „Minden jó, ha a vége jó” -szoktuk mondani. És valóban: a regény
    végén katartikus befejezésre számítunk, filmet nézve arra, hogy az
    igazság, a szerelem, a boldogság, vagy éppen az erősebb, vagányabb
    főhős győz majd. Számítunk rá, de azért azt is szeretjük, ha nem
    egészen, nem minden részletében kiszámítható, hogyan is megy
    mindez végbe. Legyen benne meglepetés, váratlan fordulat, izgalom,
    mélypont, amiből fel lehet emelkedni. Persze az életünk valós
    eseményeivel kapcsolatban kevesebb izgalommal és váratlan
    fordulattal is megelégszünk. Jobb, ha biztosra mehetünk az ügyek
    intézésében, ha tisztában lehetünk a gazdasági helyzet várható
    alakulásával. Tudományos igénnyel vizsgálunk folyamatokat, sok
    mindenről kötelező hatástanulmányt készíteni; tudni akarjuk, mi
    meddig tart, milyen következményekkel jár; hol mik a
    követelmények, vagy milyen lesz az időjárás. Jó, ha vannak pontos
    műszerek, módszerek, tapasztalatok. Jó tudni, hová vezet az út,
    amin elindulunk. A civilizáció velejárója, ha nem csupán
    megtörténnek velünk a dolgok, hanem minél több mindent mi magunk
    tarthatunk a kezünkben, és irányíthatunk. Egyszerűen így érezzük
    biztonságosnak. Talán épp ezért akkora arcul ütés, hogy mégis
    történnek - még velünk is, a közvetlen közelünkben is - olyan
    dolgok, amik megrendítik az életünket, szűkebb vagy tágabb
    környezetünket, olykor az sem túlzás, hogy az egész világot;
    kiszámíthatatlanok, váratlanok, és nem mindig látunk előre velük
    kapcsolatban. Ilyenkor aggódva kérdezzük: Mikor és mi lesz ennek a
    vége? S vajon a valaminek a vége az elmúlást, mindennek a végét,
    vagy a megoldáshoz érkezést, a megnyugtató befejezést jelenti
    majd? Az egyházi esztendő vége mindkettőt eszünkbe juttatja:
    életünk múlandóságát, és azt is, hogy lennie kell megoldásnak
    kérdéseinkre, problémáinkra, gyógymódnak betegségeinkre,
    fájdalmainkra, a világ sebeire.
</p>
<p>
    Küzdelmes korszakokon volt túl Isten népe, amikor Malakiás könyve
    íródott. Vége lett a hetven éves babiloni fogságnak, a hazatérés
    szabadságot hozott, de ez mégsem volt diadalmenet. A lepusztult
    országot újra lakhatóvá kellett tenni, saját egzisztenciájukat,
    közös életrendjüket ismét felépíteni. Izrael tulajdonképpen a
    létéért küzdött. A templom építését befejezték, de hitükben
    megfáradtak, vallásos lelkesedésük elfásult, jövőjüket csak rövid
    távon látták előre és tervezték. A próféta könyvében végigvonul
    egy más síkon folyó küzdelem is. Nevezhetjük talán belső, vagy
    hitbeli küzdelemnek. Afféle párbaj Istennel, melyben Isten és az
    emberek kölcsönösen “húsbavágó” kérdéseket intéznek egymáshoz:
    Szeret-e Isten, s ha igen, miből láthatjuk? Lehet-e vége az ő
    szeretetének? Holott az egész könyv/írás, mielőtt belefogna az
    ítélet fenyegető jövendölésébe, leszögezi Isten üzenetét:
    “Szeretlek benneteket.” Ez mindennek az alapja, ez Isten indulata
    még akkor is, amikor haragszik és dorgál. De neki is van gondja a
    néppel: Tiszteli-e a nép Istenét? Ki változott meg? Ki szegte meg
    a szövetséget? Valami olyan ez a párbaj mintha a cél mégsem a
    másik legyőzése lenne, hanem a régi jó kapcsolat
    visszaállítása. Akárcsak a féltékeny házasfelek, akik éles
    szavaikkal keresik, feltárják a bajok forrását, s ha
    pillanatnyilag kemény kritikus is a hangnem, valójában mindketten
    a bizalom helyreállításának lehetőségére vágynak.
</p>
<p>
    Lehet minden újra a régi? Lehet-e mindent elölről kezdeni, amikor
    az ember a maga feje után megy, célt téveszt, ha megrendül a hite,
    bizalma az emberekben, a világ állapota tekintetében, a jövőben,
    Istenben; ha elvesztette motivációját, vagy a helyes
    értékítéletét? Lehet-e mindent elölről kezdeni, ha Isten csalódott
    az emberben, aki hűtlenné vált hozzá és küldetéséhez?  Van-e
    visszaút, van-e tiszta lap, ha kölcsönösen megrendült a bizalom? S
    vajon hol van az a “mindent elölről”? Nem mehetünk vissza egészen
    a teremtésig. HIszen utoljára akkor volt hibátlanul harmonikus
    Isten és az ember kapcsolata? Ki mondhatja valóban megalapozottan:
    “Bezzeg az én időmben”? Régen valóban jobb volt? Mennyiszer
    hallottuk mostanában: már semmi sem lesz olyan, mint volt. De
    miért is lenne? Hiszen a világ kezdetétől fogva egyik kor sem
    olyan, mint az előző. Nemzedékek váltják egymást, és “mindenki
    másképp csinálja”. Milyen furcsa ellentmondás azt mondani erre,
    hogy “és ez mindig így volt”! Amikor igénkben Isten a Hóreb hegyén
    Mózesnek adott törvényre emlékeztet, ugyanilyen kettősséget
    érezhetünk benne: Isten törvényét életünk sziklaszilárd alapjául
    adta, de az ember már ott helyben “másképp csinálta”.  Mielőtt
    megismerte volna, már súlyosan megszegte a törvényt.  Isten
    szeretete ott is egy súlyos tőrdöfést szenvedett el. Rövid időre
    úgy is határoz, hogy nem akar a nép között maradni. nem is tudja
    Mózes másképp kiengesztelni, minthogy Ő magára hivatkozik: Mit
    gondolnak majd a többi népek, ha azt látják, hogy a te néped ilyen
    gyalázatos, és ezért elhagytad őket. Bármerre is lapozgatjuk a
    történelem lapjait, mindig lett volna, ma is lenne oka Istennek az
    ítéletre.
</p>
<p>
    De ő más módszert választ: Isten megelőzi a véget.  Malakiás nem
    tudhatta, hogy üzenete az ószövetség befejezése lesz egykor, s
    hogy aztán négy évszázadig nem lesz újabb prófétai szó. Mondatai
    mégis messze előre mutatnak, szinte áthidalják ezt az űrt. Utolsó
    mondata így hangzik: “Én pedig elküldöm hozzátok Illés prófétát,
    mielőtt eljön az ÚR nagy és félelmetes napja. Az atyák szívét a
    gyermekekhez téríti, a gyermekek szívét az atyákhoz, hogy
    pusztulással ne sújtsam a földet, amikor eljövök.  Majdnem
    ugyanúgy, ahogy fél évezreddel később a Zakariásnak adott
    kijelentés is hangzott fia, János születéséről, aki “Izráel fiai
    közül sokakat visszatérít majd az Úrhoz, … hogy az atyák szívét a
    gyermekekhez térítse, és az engedetleneket az igazak lelkületére,
    hogy felkészült népet állítson az Úr elé.” (Lk 1,16) Isten
    irgalmáról tanúskodik a két mondat közti különbség: az ítélet
    hirdetése helyett a felkészültség lehetőségét üzeni nekünk. Így
    fordítja Isten kezdetté a véget, hogy az ítéletre érett világot
    megbékéltesse önmagával. A megtérést szokták úgy értelmezni:
    visszatérés. De nyilván nem a nosztalgikus hátrafelé fordulást
    jelenti ez. Ha szó szerint vesszük, akkor inkább “előre térést”
    kellene mondanunk. Talán, ha a szülők tudnak először fiak lenni az
    Atya előtt, akkor tudnak az Atya lelkületével apák, anyák lenni,
    hogy a szeretet és a békesség lehessen a fiak/lányok öröksége. Ha
    az idősebb nemzedék tud Isten gyermekeként fényt sugározni maga
    körül. az segítheti a fiakat abban, hogy az Atyához
    visszataláljanak.
</p>
<p>
    Urunk, te kegyelmes Isten vagy, aki mindennél jobban szereti
    gyermekeit - és ez mindig így volt. Köszönöm, hogy te már előre
    tudtad, mi lesz ennek a vége - és elvégeztetett.
</p>
