<h3>Böjt 4. vasárnapja </h3>
<h4>Énekek: 418, 3, 461, 349, 198/1-4, 12</h4>
<h4>Lekciók: Gal 4,21-31; Jn 6,1-15</h4>
<h4>Az igehirdetés alapigéje: 5Móz 8,2-3</h4>

<p>
“Az emlékek őre” c. ifjúsági regény egy olyan mesterségesen létrehozott világot
mutat be, melyben nincs igazságtalanság, éhezés, erőszak, nincsenek
kábítószerek, a családok életében is teljes a harmónia. Ezt a tökéletesnek tűnő
világot a bölcsek tanácsa vezeti. Ők azok is, akik a tizenkettedik évüket
betöltött fiúk és lányok egész életre szóló pályáját kijelölik egy évente
megrendezett ceremónián. Teljesen egyedi megbízatás ezek között az emlékek
őrének feladata. Ő az, aki egyedül őrzi a való, ám a többiek emlékezetéből
mesterségesen kitörölt világ képeit, amit a színek uralnak átvitt értelemben is.
Hiszen ez a látszólag békés közeg steril és színtelen, a rossz
megnyilvánulásaival együtt eltűnt belőle a szeretet és az öröm is, vagyis minden
fajta: pozitív és negatív - érzelem. Életük csupán a puszta létre korlátozódik.
Az emlékek megismerése, felidézése pedig kettős veszélyt rejt magában: a hiányzó
jó dolgok utáni vágy felszabadulásának, illetve a gonosz indulatok
elszabadulásának veszélyét.  
</p>
<p>
Mai igénk - persze másként - de mégis valahogy
hasonló kettősséget hordoz magában. Amikor Izrael népe a pusztában vándorolt, a
szabadság örömével együtt járt a szenvedés és ínség is. Egyikről sem lehet
megfeledkezni, mert ezek összetartoznak, csak együtt léteznek. Az átélt jóra és
rosszra egyaránt emlékezni kell. Miért? A lélektan ismeri azt a jelenséget,
amikor egy kisgyermek az elszenvedett trauma nyomasztó hatása ellen önkéntelenül
a felejtéssel védekezik. Persze akkor ott neki szüksége van erre a gyógyító
felejtésre. Ám a lélek mélyén így is nyomot hagy mindaz, ami történt. Magában
hordja, csak éppen nem tudja néven nevezni. Erre rímel az a megállapítás is, ami
a szerdai bibliaórán hangzott el, s megragadott, miszerint az igazság ellentéte
a felejtés. A “csak a szépre emlékezem” rózsaszín ködbe vonja a valóságot.
</p>
<p>
Isten kétpólusú emlékezésre hívja népét. Akkor teszi ezt, amikor már a célnál
vannak, megérkeznek az ígéret földjének határához. Addig, útközben az
emlékezésnek másféle feszültségében éltek. Varga Gyöngyi ír “Nomád teológia” c.
könyvében az emlékezés és a feledés kettős parancsáról. Az úton levő népnek
ugyanis a megszépítő emlékezés, az egyiptomi húsos fazekak iránti nosztalgia
visszahúzó erőként a vesztét okozta volna, a szabadság elvesztését. “A
szabadulás tapasztalata után már tudja, hogy számára nincs visszaút a fogságba:
JHWH megszabadított népeként többé már nem tartozik ahhoz a világhoz.” Később
azonban identitásuk alapját jelentette annak tudata, hogy az ő néppé válásuk
éppen a szolgaság idéjén és állapotában kezdődött. Nem hősi népi eposz örökíti
meg ezt az időszakot, és az eredetüket. Erre emlékezni hit és erkölcs kérdése. A
nyugalom napja megtartásának parancsa is a legnagyobb ünnephez, a szabadulás
ünnepéhez kötődik ettől fogva, s a felebarát megbecsülése, a jövevény
befogadásának alapállása is erre megy vissza: Emlékezzél meg róla, hogy jövevény
és szolga voltál Egyiptomban!” 
</p>
<p>
Ez a fajta emlékezés egyúttal értékelés is: a
helyzet - a jelen, a múlt és a jövő - értékelése. Efféle emlékezésre,
számvetésre újra és újra szükségünk van. Miről szól ez a számvetés?  
</p>
<p>
<b>- Mit tudtam meg Istenről? </b>Mire tanítottak vele kapcsolatban az életem eseményei?
Arra, hogy megszabadított, vagy inkább próbára tett? Sanyargatott, vagy mannával
táplált? Erős, vagy inkább kemény kézzel vezetett az úton? Azon az úton, amelyen
nem lehet visszafordulni. A megszabadított ember számára nincs visszaút a
fogságba. Szimbóluma lehet ennek Lót felesége, aki visszatekintve sóbálvánnyá
változott. Isten előre vezet az úton. AZ az Isten vezet, aki életre, szabadságra
ítélt. Átélem-e, vagy legalább sejtem-e, ha megérteni nem is mindig egyszerű,
hogy fájdalmaim, szenvedésem az új életre születés fájdalmai?  
</p>
<p>
<b>- Mit tudtam meg magamról?</b> Müller Péter: “A derűs embereknek nem könnyebb a sorsuk, csak más
szemüveg van rajtuk. Azt szoktuk mondani: jó természetük van. A jóra vannak
hangolva. Életörömre. Egy csepp vízért hálásabbak, mint más egy húszezer
forintos pálinkáért. Egy jó szónak jobban örülnek, mint a sok pénznek.  Hidd el,
hogy ez a "szemüveg" nagyon fontos. Az életművészet titka az, ahogy látsz vele.
Mert maga az élet - minden élet! – nehéz. Tele van bajjal, betegséggel,
szenvedéssel, halállal. Tedd csak fel az "Áldott szemüvegedet", s máris látod,
hogy süt a Nap, hogy sok Öröm és emberi Jóság van.  Ha derűs emberekkel
találkozol, ne az életrajzukban keresd a jó közérzetük titkát - hanem a
"szemüvegükben." Ezt az áldott szemüveget akár hitnek, az Istenbe vetett
bizalomnak is nevezhetjük. A mai vasárnap, böjt 4. vasárnapja a “Laetare!”, azaz
“Örüljetek!” nevet viseli. Nem a harsány öröm, de a hálára kész szív mélyről
fakadó derűje lehet ez az öröm.
</p>
<p>
<b>- Mit tudtam meg az élet értelméről?</b>  A szűkölködés és bővölködés, amit Pál apostol is megtapasztalt, nem Isten
rapszodikus kedvének következménye, hanem tanításunkra szolgál. Olyan, mint az
iskolában a kiegészítendő mondat: Keresd meg, mi hiányzik belőle? Amikor
hiányoktól szenvedünk valamilyen tekintetben, akkor talán éppen az a feladatunk,
hogy felismerjük, mi az, ami tényleg hiányzik? Mi az, amire valójában szükségünk
van?  Milyen súlyos tanulság volt Izrael népének, hogy megértette: nemcsak
kenyérrel él az ember, hanem mindazzal, ami az Úr szájából származik, vagyis
Isten igéjével! Milyen felülmúlhatatlan ajándék számunkra, hogy ismerhetjük
Jézust, az élet kenyerét, aki önmagát adta értünk, testével és vérével, a testté
lett igével táplál. Egyedül Ő hozhatja el életünkbe azt a szabadságot, ahol már
nem tartozik össze szükségszerűen a jó és a rossz. Ő tudja külön látni a bűnös
embert és a bűnét, ő, aki elítéli a bűnt, de életét adta értünk, bűnösökért.
</p>
<p>
Ámen 
</p>
<p>
(Lacknerné Puskás Sára)
</p>
