<h3>Igehirdetés 2017. október 15.</h3>
<h4>Oltár előtti lekciók: 1Kor 1,4-9; Mt 22,34-46</h4>
<h4>Igehirdetési alapige: 2Móz 20,1-17</h4>

<p>
    A minap osztotta meg valaki az interneten az alábbi idézetet. Bevallom, nem tudok róla semmi mást, mint, hogy ateista, de Jézusról tisztelettel szóló író, aki a törvény, vagy legalább a tisztelet szükségességéről szólt eképpen: "A szeretetet nem keresi az ember, hanem találja. Véleményem szerint ostobaság kutatni utána, meg aztán igen gyakran ártalmas is. Szívből kívánom, bárcsak mindazok, akik a közhit szerint szeretni tartoznak egymást, így szólnának egymáshoz két pofon között: - Egy kicsit kevesebb szeretetet, ha lehetséges, és egy kicsit több elemi tisztességet" 
</p>
<p>
    Elgondolkoztatott: Vajon lehet a szeretetből túl sok? Vagy az elemi tisztességből olyan kevés, hogy még a szeretet sem tudja a helyzetet elfogadhatóvá tenni?  
</p>
<p>
    Amikor a teológia nyelvén a törvényről és evangéliumról beszélünk, akkor azt a mindennapok nyelvén így is lehetne fogalmazni: rend és szeretet. Az ember pedig mindkettőre egyaránt vágyik. 
</p>
<p>
    Tulajdonképpen, mióta ember él a földön, valamilyen rendnek, szabálynak, törvényszerűségnek kell alávetnie magát. Az ókori görög filozófiai elgondolás szerint is jobb társadalomban élni, mint azon kívül, és ezért úgy kell megalkotni a törvényeket, hogy kedvezőbb legyen mindenki számára a társadalmi lét. S az idézetre utalva bizonyára egyet értünk abban, hogy a rendnek része, hogy az elemi tisztesség természetes és kívánatos legyen. Csakhogy könnyen baj lesz a renddel is. Hiszen az ember, aki a rendet megalkotja, megfogalmazza, betartja és betartatja, könnyen átlépi saját határait, könnyen értelmezi a rendet a saját szemszögéből, és válik annak önkényes őrévé, s igényel magának olyan hatalmat, ami nem az övé. Lehet-e a rendből is túl sok? Sokan vallják megkönnyebbülten és önigazolásképpen, hogy a zseni uralja a káoszt, vagy, hogy a rendetlenség a kreativitás jele. Vagy adódhatnak valóban olyan élethelyzetek (pl. kisgyermek, beteg családtag, vagy más feladat mellett), amikor a fizikai rend bizonyos mértékig jogosan hátrányt szenved a szeretet, gondoskodás, személyes odafordulás javára. Az író szavait pedig nyilván ennek épp a fordítottja, a félreértelmezett, vagy nem őszinte szeretet megnyilvánulásai válthatták ki.
</p>
<p>
    A felolvasott igénk arról szól, hogy Isten törvényt ad a népének. Talán még azok is ismerik nagyjából a Tízparancsolatot, akik amúgy nem különösebben kötődnek a Biblia tanításához, hiszen ez minden polgári jogrend gyökere. Mégis számunkra sokkal több ez a törvények törvényénél, vagy ősénél. Három fontos dologra kell odafigyelnünk:
</p>
<p>
    <b>Isten</b> adja a törvényt, aki a világ, s benne az ember teremtője. Ő a természet törvényeinek is a megalkotója. Ő teremtett rendet a világba. A világ, amit teremtett, maga (volt??) a rend. A Tízparancsolat nem egy kívülről ráerőltetett, számára idegen törvény. Amikor rátekintett Isten az alkotására, nem azt mondta: „Íme, milyen szép!”, hanem látta, hogy minden, amit teremtett, jó. Nem csupán a fizika, biológia törvényeire kell itt gondolnunk, hanem emberi természetünkre is. Ő tudja, hogy működünk, mire van szükségünk a testi, de a lelki egészségünk, az egymás közti harmóniánk érdekében is. Ha jól meggondoljuk, ez az ige csupán a törvény tudatosítása. Hiszen az élet alapvető rendje fogalmazódik meg benne. Az, aminek olyan természetesnek kellene lennie, hogy ne is kelljen róla beszélni. Aminek a szívbe írt törvényként kellene működni mindannyiunkban. Érezzük-e, hogy nem tehetünk mást, mint amit Isten törvénye ad elénk, mert másképp nem is vagyunk egyensúlyban? Böjte Csaba: „Az embernek küldetése, feladata van ezen a földön. Akkor vagyok igazán szabad, ha az Isten által nekem rendelt feladatot, rólam alkotott szeretettervét meg tudom valósítani.
</p>
<p>
    Fontos, hogy feltegyem magamnak a kérdést: szabad vagyok-e Isten számára? Szabad vagyok-e annak a számára, aki a világon legjobban szeret, aki a létbe hívott, aki ismeri minden gyengeségemet, aki talentumaival megajándékozott, és aki bárkinél jobban tudja, hogy számomra mi a jó? Kérhet-e tőlem bölcs akarata szerint valamit, és én arra igent tudok-e mondani? Vagy nem? Itt van az emberi szabadság lényege! E nélkül a Tízparancsolat, a szeretet parancsa csak muzeális érték, limlom, melyet ki is dobhatsz az életedből.”
</p>
<p>
    <b>Az ember</b> kapja törvényt attól az Istentől, akitől végzetesen elszakadt, akitől távol került. Az ember, aki miatt a jó rend megbomlott, aki maga sem úgy működik, ahogy eredeti rendeltetése szerint annak a rendje lenne. Isten mégis, ma is végtelen türelemmel magyarázza újra és újra életünk használati utasítását. Szavával, életünk eseményein, helyzetein keresztül, találkozások, beszélgetések alkalmával, vagy épp a művészeteken, vagy egyéb tapasztalatokon keresztül alakít, formál, nevel és csiszol bennünket, hogy azzá váljunk, akiről elmondhatja: amit újjáteremtett, milyen jó. A teológia nyelvén nevezhetjük ezt a naponkénti megtérés lehetőségének. Annak a nagyszerű örömnek, hogy Isten számára sohasem késő, minden nap tud új lehetőséget elénk tárni. S ezek éppen azért naponkénti megtérések, mert nem egyszeri látványos fordulatot hoznak, hanem életünk végéig tartó Istenhez igazodást, holtig tartó tanulást arról, hogy mi az igazán fontos.
</p>
<p>
    Isten <b>szövetséget köt</b> az emberrel. Parancsolata nem kényszerű ukáz, hanem szövetségi szerződés. Abban az értelemben, ahogy azt az ókori K-i ember értette és gyakorolta. A szövetséget sokkal mélyebb értelemben fogták fel, mint napjainkban. Valamifajta rokoni érzület kapcsolódott hozzá. Szent volt és sérthetetlen. Kézfogással, esküvel pecsételték meg, írásba foglalták, vagy emlékkövet állítottak nyomatékosságul. A létrejött közösség szimbólumaként megajándékozták egymást, fegyvert, ruhát cseréltek, ünnepi lakomát ültek. De mindennél fontosabb volt az így létrejött békés viszony, ami biztonságot jelentett és a jólét forrása lett. A felek részéről kívánatos volt a vállalt kötelezettség teljesítése, a hűség, barátság, szeretet. Megtartása áldást, megszegése átkot vont maga után. Tudjuk-e ilyen mélyen érteni Istennek velünk kötött szövetségét? Tudjuk-e elvárásait békességünk és biztonságunk valódi forrásának érezi? Tudjuk-e szolgálatunkat a tőle jövő szeretet, hűség miatti hála kifejezéseként végezni? Tudjuk-e az egész életünket ilyen szolgálatnak tekinteni? 
</p>
<p>
    Miért? „Mert (ahogy mondja) én, az ÚR, a te Istened, féltőn szerető Isten vagyok.” Ez a féltő szeretet tudja jól, milyen esendőek vagyunk. Ezért volt szükség Krisztus kiontott vérének pecsétjére, az új szövetségre. A szeretetet pedig tényleg nem mi találjuk meg, hanem a szeretet talál meg minket Jézusban. A benne felénk jövő végtelen szeretet veszi el fejünk fölül az átkot, és helyezi mindenek elé a Hozzá kapcsoló bensőséges viszonyt, ami már nem félelemből szolgálja Őt, hanem ahogy az oltár előtti igénkben is hallottuk, hogy mi is lehet az ő türelmes nevelő és újjáteremtő munkájának az eredménye: 1 Kor 1,4-9
</p>
