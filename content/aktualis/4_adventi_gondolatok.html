<h2>Ádventi gondolatok</h2>

<img src="img/cikk/adventi_gondolatok.png" alt="" class="aktualis_img" style="display: none;">

<h3>Ádventi gondolatok 7</h3>

<img src="img/cikk/adventi_gondolatok_7_1.jpg" alt="" class="aktualis_img">
<p>
        <strong>December 13.</strong> A Gergely pápa nevével
        fémjelzett naptárreform előtt nagyjából ekkorra esett a téli
        napforduló. Erre a rendre Svédország csak három nemzedékkel
        később, 1752-ben állt át. Európa északi részén ilyenkor
        rendkívül rövidek a nappalok. Mi sem szeretünk sötétben
        munkába vagy iskolába menni, és ismét sötétben hazatérni. Ezen
        a napon Stockholmban alig hat órát van világos: naplemenete
        háromnegyed háromkor van. Teljesen érthető, hogy a fény
        mennyiségének növekedése ünneppé vált. (A mi karácsony
        dátumunk is a legyőzhetetlen nap római ünnepéhez köthető.) A
        fehér ruhás gyerekek először az ország nyugati felében
        jelentek meg, a lányok gyertyakoszorúval a fejükön, és a nap
        védőszentje, a Szicília szigetén lévő Siracusa városában élt
        és 303-ban vértanúságot szenvedett Lúcia emlékére derekukon
        piros szalagot viselnek. A fiúk süvege utalás a napkeleti
        bölcsekre. A szokást a 19. század végén a stockholmi
        szabadtéri néprajzi múzeum, a Skanzen (ez vált nemzetközi
        köznévvé) elevenítette fel, terjesztette el. (A második képen
        a Nobel-díját néhány nappal azelőtt átvevő Szent-Györgyi
        Albert látható az 1937. év egyik Luca-napi ünnepségén.)
</p>
<img src="img/cikk/adventi_gondolatok_7_2.jpg" alt="" class="aktualis_img">
<p>
        János evangéliuma több „Én vagyok” kezdetű jézusi
        önmeghatározást tartalmaz. Szempontunkból most 8,12 az
        érdekes: „<strong>Jézus ismét megszólalt, és ezt mondta nekik:
        Én vagyok a világ világossága: aki engem követ, nem jár
        sötétségben, hanem övé lesz az élet világossága.</strong>”
        Várjuk a napfényt, vágyakozunk a meghitt ünnepi
        fényekre. Látszólag kis igények, de fizikai létünk,
        emberségünk szempontjából fontosak. A szociális és biológiai
        lét mellett, igazából azok felett a keresztény ember célja az
        örök élet. Jézus szava erre hív és vezet, segít megmaradni a
        hozzá vezető úton és irányt mutat ehhez.
</p>
<p>
    1. Ó, maradj velünk, Krisztusunk, Mert már estefelé vagyunk! Szent
    igéd tiszta fényt hintsen, És munkálkodjék szívünkben!
</p>
<p>
    5. Szent igéd békét, erőt ad, Megóvja, védi egyházad. Tartsd meg
    ez egy kincset nekünk, És akkor mást nem keresünk.
    (<a href="https://enekeskonyv.lutheran.hu/enek259.htm">Evangélikus Énekeskönyv 259,1+6</a>)
</p>
<p>
    Váljunk a jézusi fény hordozóivá!
</p>
<p style="text-align: right;">
    Dr. Lackner Pál
</p>

<h3>Ádventi gondolatok 6</h3>

<img src="img/cikk/adventi_gondolatok_6.jpg" alt="" class="aktualis_img">
<p>
    <strong>December 6</strong>. A reformáció után bő három nemzedékkel megjelent
    nyugat-magyarországi evangélikus perikópás könyv <a href="#footnote-1">[1]</a> még az ünnepek
    közt szerepelteti Miklós myrai püspök, a keleti és nyugati
    kereszténység egyik legnépszerűbb szentjének napját. Máté 6,1-4
    volt ekkor az előírt evangéliumi szakasz: <strong>„Vigyázzatok:
    kegyességeteket ne az emberek előtt gyakoroljátok, csak azért,
    hogy lássák azt, mert így nem kaptok jutalmat mennyei
    Atyátoktól. Amikor tehát adományt adsz, ne kürtöltess magad előtt,
    ahogyan a képmutatók teszik a zsinagógákban és az utcákon, hogy
    dicsérjék őket az emberek. Bizony mondom nektek: megkapták
    jutalmukat. Te pedig, amikor adományt adsz, ne tudja a bal kezed,
    mit tesz a jobb, hogy adakozásod rejtve maradjon; és majd a te
    Atyád, aki látja a rejtett dolgokat, megjutalmaz téged.”</strong>
</p>
<p>
    A mellékelt kép a St. Nikolai, Oberbobritzsch –Közép-Szászország —
    szárnyas oltárának egyik részlete, amelyen legismertebb tetteinek
    egyike, a három nővér támogatása látható. Az ábrázoláson van
    néhány furcsa dolog:
</p>
<ul>
    <li>Nincsenek cipők: azok csak a 4. század végén jelentek meg</li>
    <li>Nincs ablaküveg: a harmadik században polgárházakon még nem használták ezt az anyagot, középületen igen, de nem volt nyitható.</li>
    <li>Miklós nem a ma karakteres piros ruhában van (ez csak a modernkor elképzelése, egy amerikai italgyár hatására…).</li>
    <li>Ókori keleti püspök létére a középkori nyugati öltözékben ábrázolják.</li>
</ul>
<p>
    Életének történetét gazdagon átszövik legendás elemek,
    csodák. Tudjuk, hogy a niceai zsinat egyik aktív résztvevője
    volt. Az adakozás iskolapéldájának tartják, ugyanakkor többek közt
    a hajósok és kereskedők, diákok és jogászok, utazók és
    gyógyszerészek, pékek és hentesek, a foglyok és bűnelkövetők
    oltalmazója. Több szláv nép és olasz régió védőszentje.
</p>
<p>
    Ma akár cselekvő szeretet vagy a szolidaritás példájának is
    nevezhetnénk.
</p>
<p id="footnote-1">
    [1] Monyorókerék 1589
</p>
<p>
    Dr. Lackner Pál
</p>

<hr>

<h3>Ádventi gondolatok 5</h3>

<img src="img/cikk/adventi_gondolatok_5_1.jpeg" alt="" class="aktualis_img">
<p>
    <strong>December 4</strong>. Az ádventi vasárnapok során – az egyházi év végéhez
    hasonlóan — általában előkerülnek az utolsó időkről szóló
    tanítások, leggyakrabban Lk 21,25-36 része, „Az Emberfia
    eljövetele”. <strong>„És jelek lesznek a napban, a holdban és a
    csillagokban, a földön pedig a tenger zúgása és háborgása miatt
    kétségbeesnek a népek tanácstalanságukban. Az emberek megdermednek
    a félelemtől és annak sejtésétől, ami az egész földre vár, mert az
    egek tartóoszlopai megrendülnek. És akkor meglátják az Emberfiát
    eljönni a felhőben nagy hatalommal és dicsőséggel. Amikor pedig
    ezek elkezdődnek, egyenesedjetek fel, és emeljétek fel a
    fejeteket, mert közeledik a megváltásotok.”</strong> (25-28) Ha villámlik,
    ne magasodj ki, ha süvít a szél, a legkisebb felülettel fordulj
    arra. Ismerünk ilyen, vagy hasonló, logikus védekezési
    mechanizmusokat. Itt Jézus olyat mond, ami nem a józan tapasztalat
    alapján áll. Bár a világ a vége felé rohan, de ekkor ne
    lapuljatok, ne rettegjetek, ne maradjatok le a történésről. Ami
    zajlik, felfoghatatlan, félelmetes és kikerülhetetlen. De nem a
    káosz felé mozdul el a mindenség. Bekövetkezik, amit várunk.
</p>
<img src="img/cikk/adventi_gondolatok_5_2.jpeg" alt="" class="aktualis_img">
<p>
    <stron>„Mondott nekik egy példázatot is: Nézzétek meg a fügefát és a fákat
    mind! Amikor látjátok, hogy már kihajtottak, magatoktól is tudjátok,
    hogy már közel van a nyár. Így ti is, amikor látjátok, hogy mindezek
    bekövetkeznek, tudjátok meg: közel van az Isten országa. Bizony mondom
    nektek: nem múlik el ez a nemzedék addig, amíg mindez meg nem lesz. Az
    ég és a föld elmúlik, de az én beszédeim nem múlnak el.”</stron>(29-33) A
    templom mögött van két kis fügefánk. Dacolnak a klimatikus
    nehézségekkel, tűrik kis kezek simogatását. A szélviharban lehulló
    füge a Jelenések könyvében a világvége egyik hasonlata, ugyanakkor a
    fügefa alatt ücsörögni polgári értelemben a jólét, nyugalom jele,
    vallásilag a törvény (azaz az írások) tanulmányozását jelenti.
</p>
<p>
    <strong>„Vigyázzatok magatokra, nehogy szívetek elnehezedjék mámortól,
    részegségtől vagy a megélhetés gondjaitól, és hirtelen lepjen meg
    titeket az a nap, mint valami csapda, mert rá fog törni
    mindazokra, akik a föld színén laknak Legyetek tehát éberek, és
    szüntelen könyörögjetek, hogy legyen erőtök kimenekülni
    mindazokból, amik történni fognak, és hogy megállhassatok az
    Emberfia előtt.”</strong> (34-36) Azonban a nyugalom nem jelenthet
    készületlenséget vagy felelőtlen viselkedést. A készenlét a
    közösség számára feladat ma is: az imádság folyamatos
    fenntartása. <a href="https://enekeskonyv.lutheran.hu/enek124.htm"> Ahogyan egyik esti énekünkben olvashatjuk</a>:
</p>
<ol>
    <li>
        Lásd, Urunk, egy nap újra eltűnt. Ránk borul már az esthomály. Hajnali himnuszt néked zengtünk, Most hozzád esti ének száll.
    </li>
    <li>
        Hála, hogy ébren szentegyházad! Nappalokon és éjeken Szüntelen áldhat és imádhat, Nem hallgat el egy percre sem.
    </li>
    <li>
        Mert mint a hajnal könnyű szárnya Nem pihen, partról partra kel, Zeng új dicséret és új hála, Néped imája nem hal el.
    </li>
    <li>
        Már a nap távol testvért ébreszt, Még alig hamvad fénye itt, S friss ajak dicsér egyre téged, És magasztalja tetteid.
    </li>
    <li>
        Így legyen! Mert tiéd az ország, A hatalom és dicsőség. Jő a nap, melyen majd együtt áld És együtt dicsér minden nép.
    </li>
</ol>
<p>
    Dr. Lackner Pál
</p>

<hr>

<h3>Ádventi gondolatok 4</h3>
<img src="img/cikk/adventi_gondolatok_4_3.jpeg" alt="" class="aktualis_img" style="display: none;">
<p>
    <strong>December 1</strong>. A legnagyobb, a leggyorsabb, a
    legrégibb – keressük a szuperlatívuszokat.  Sokszor gond van ezek
    hitelességével, máskor meg az értelmével. Késhegyig mennek viták
    eredetről, születési helyről, vagy időpontról jó néhány híres
    ember esetén.
</p>
<img src="img/cikk/adventi_gondolatok_4_1.jpeg" alt="Johann Hinrich Wichern portréja" max-width="50%">
<p>
    Az ádventi koszorú esete rendkívül sajátos: tudjuk az első
    elkészítés, helyét, idejét, célját, sőt az alkotót is. Johann
    Hinrich <a href="#footnote-1">[1]</a> Wichern (1808 – 1881)
    hamburgi lelkész, szociálpedagógus és börtönreformer – azt
    gondolom ennyi információ is elgondolkodtató önmagában. 1833-ban a
    város polgárainak segítségével megalapította a „Das Rauhe Haus” –
    azaz a durva (faragatlan, egyszerű) ház – nevet viselő
    intézményt.
</p>
<img src="img/cikk/adventi_gondolatok_4_2.jpeg" alt="Das Rauhe Haus" max-width="50%">
<p>
    Ez a pietizmus hagyományait követve egy menedékfalu
    <a href="#footnote-2">[2]</a> volt eredetileg, szociális problémával
    küzdő, viselkedészavaros vagy a bűnözés útja felé sodródó
    gyermekek számára. Itt nemcsak ellátását, de képzést is kaptak az
    önálló kenyérkeresethez. A házat hamar kinőtték: még az alapító
    életében iskola jött létre tanulási nehézséggel küzdőknek, ma már
    egy evangélikus ápolóképző középiskola és szociális munkásképző
    diakóniai főiskola is többek között része az intézménynek.
</p>
<img src="img/cikk/adventi_gondolatok_4_3.jpeg" alt="ádventi koszorú 24 gyertyával" max-width="50%">
<p>
    1839-ben a karácsonyt már türelmetlenül váró gyerekek és fiatalok
    számára szerkesztett egy régi kocsikerékből ágakkal díszített
    gyertyatartót, amelyen 24 gyertya volt: 20 kisebb piros a
    hétköznapokat jelképezve, és négy nagyobb az ádventi vasárnapokat
    mutatva az esti áhítatokon.  (Ebben az évben december első napja
    egyben az ádvent első vasárnapja is volt. Maximálisan 28 gyertya
    kell ehhez a koszorúhoz, ha ádvent már a legkorábbi időpontban,
    november 27-én indul.) Innen terjedt el templomokba, majd a
    családi otthonokba, gyakorlati okok miatt csak négy
    gyertyával. Köztereken, templomokban néha még feltűnik az eredeti
    változat is (legtöbbször villanyfényekkel).
</p>
<img src="img/cikk/adventi_gondolatok_4_4.jpeg" alt="hatalmas kültéri ádventi koszorú 24 gyertyával egy lekövezett városi téren" max-width="50%">
<p>
    Wichern nevét, mint a belmisszió egyik nagy formátumú alakjáét
    pedagógia módszere, több – nagyobb részt észak-német evangélikus
    templom és egy, a folyami hajósok közt lelkigondozást végző
    egyesület hajója viseli Duisburgban.
</p>
<img src="img/cikk/adventi_gondolatok_4_5.jpeg" alt="kicsi hajó az orrán kereszttel egy folyón" max-width="50%">

<p id="footnote-1">
    [1] A Henrik név észak-német változata
</p>
<p id="footnote-2">
    [2] Lásd 4 Mózes 35 rendelkezéseit a menedékvárosról
</p>

<p>
    Dr. Lackner Pál
</p>

<hr>

<h3>Ádventi gondolatok 3</h3>
<img src="img/cikk/adventi_gondolatok_3.jpg" alt="" class="aktualis_img">
<p>
    November 27. Amióta Húsvét centrális
    jellegének hangsúlyozása miatt a Karácsonyt
    előkészítő böjti szakasz lerövidült, itt kezdjük
    az ünnepi előkészületet. A külvilágba már
    magas fordulatszámon zajlanak a
    fogyasztást növelni akaró akciók, reklámok.
    (Kérdés természetesen az, hogy a gazdasági
    helyzet vagy a szomszédban dúló háború
    hatására a társadalomban a józan ész
    takarékossága, vagy az „egyszer élünk”
    rövidlátó pazarlása lesz-e a befutó.)
</p>
<p>
    A legtöbb ádventi sorozat evangéliuma tartalmazza a János írása
    szerinti evangélium 1,19-28 szakaszát, János bizonyságtételét. Itt
    ismét tisztázza: nem az eljövendő Megváltó. Más szavakkal, de erről
    már két hete is szó volt.  Érdemes most az említett rész közepére
    fókuszálni: „Én kiáltó hang vagyok a pusztában: egyengessétek az Úr
    útját”, ahogyan Ézsaiás próféta megmondta.” (23. vers) Egyes
    történelmi értékelések szerint a római birodalom sikeres
    közigazgatásának és katonai eredményeinek egyik alapja az egyszerű
    eszközökkel épített, robusztus és tartós úthálózat volt (beleértve a
    hidakat is). A modern kori hatalmas természetátalakítás akkor a
    legmerészebb álmokat is meghaladta. (A tudományos-fantasztikus
    irodalom részét képezte volna, de ez a műfaj még nem létezett.) János
    itt Ézsaiást idézi a prófétát, akit Radnóti Miklós csak „a rettentő szavak tudósa 1 ”- ként emleget.
</p>
<img src="img/cikk/adventi_gondolatok_3_2.jpg" alt="">
<p>
    Valóban félelmetes dolog volt a pusztában készülő út: nehéz terep, kemény kövek, száll a
    por, nincs víz, szerszámok is alig, fáradság, esetleges sérülések. Ma
    sokszor lenyűgöző, a laikus számára hátborzongató erők, magas fokú
    technika, bonyolult számítások – és a távolság, a szintkülönbség
    leküzdhető válik. Lekészül a híd, az alagút, a töltés, a bevágás, az
    útpálya. E régi felhívás azonban nem fizikailag megragadható útról
    szól, nem ilyet kell építeni. Az út saját szívünkhöz kell. Ez nem
    könnyű. A céljáról az
    <a href="https://enekeskonyv.lutheran.hu/enek140.htm">Evangélikus Énekeskönyv 140. éneke</a>
    így szól:
</p>
<p>
    2. Jól készítsétek útját, A Vendég már közel! Mi néki gyűlölt, utált, Azt mind vessétek el! A
    völgyből domb legyen, Hegycsúcs a mélybe szálljon, Hogy útja készen álljon, Ha Krisztus
    megjelen.
</p>
<p>
    4. Ó, Jézusom, szegényed Kér, vár, epedve hív. Te készítsd el, tenéked Lesz otthonod e szív.
    Jer hű szívembe hát, Habár szegény e szállás, De mindörökre hálás, Úgy áldja Krisztusát.
</p>
<p style="float: left;">
    Jó útkészítést!
</p>
<p style="float: right;">
    Dr. Lackner Pál
</p>

<hr>

<h3>Ádventi gondolatok 1,2</h3>
<img src="img/cikk/adventi_gondolatok.png" alt="" class="aktualis_img">
<p>
    <strong>November 20.</strong> Az általam ismert egyházi év
    változatokból egyetlen egyben volt ádventben öt
    vasárnap. Ez a kora középkorig létező Aquileai
    Patriarchátus rendje volt, amelyet ma már csak részben
    ismerünk: a Tridenti Zsinat óta nem használják. Ehhez
    képest a képen a gyertyák száma több, mint a legutóbb
    volt. Az ellentmondás könnyen feloldható: az önmagát a legrégebbi keresztény nemzeti
    közösségként meghatározó Örmény Apostoli Egyház (és ennek katolikus ága) 7 ádventi
    vasárnapot ünnepel. Megtartották a születés ünnepének általuk javasolt január 6-i napot, de
    ilyenkor ünneplik Jézus megkeresztelését is. Innen számítják vissza az ádventi vasárnapokat
    (ma kezdődik). Az ádventi koszorú nem egészen kétszáz éves, először egy evangélikus
    árvaházban használták (de erről majd a jövő héten). A 20. század második felében a
    református és katolikus egyházban is polgárjogot nyert, majd a
    század utolsó negyedében az örmények közt is, főként a
    Törökországban élő családokban. A hét kisebb lila gyertya a
    vasárnapokat jelzi, a középen állú, nagyobb fehér Jézust, ezt csak
    január 5-én napnyugat után (vagy az istentisztelet után) szabad
    meggyújtani. (A színek itt állandók!)
</p>
<p>
    Kevés olyan evangéliumi szakasz van, ami több vasárnapon is
    felolvasásra kerül. A nyugati rendekben a jeruzsálemi bevonulás
    a leghangsúlyosabb ezek közül. (Mt 21,1-9) A baden-
    württembergi Bad Waldsee helytörténeti gyűjteményéből
    származó kép a döntően nyugat-európai egykori népi
    vallásgyakorlatban a virágvasárnapi körmenetben használt
    középkori kerekes szamarat (az ünnep német nevéből
    „Palmesel”) és az ádventi koszorút egyszerre ábrázolja.
    Természetesen lehet a szobrot (és a hasonló képeket)
    kortörténetileg vagy krisztológiailag kritizálni, öltözék, korona és hasonló megjegyzésekkel
    kritizálni). A néprajz és a művészettörténet részérül is érdekes megjegyzések kerülhetnek
    elő.
</p>
<img src="img/cikk/adventi_gondolatok_2.png" alt="">
<p>
    A centrális kérdés azonban nem ezek az elméleti, „költői” kérdések. Van egy, amire nekünk
    személyesen kell döntenünk: Beengedjük a Jézust az életünkbe? Adhattunk erre választ
    korában is, de világ zaja, az események sodrása, a kísértés állandó jelenléte háttérbe tolhatta
    mindezeket. A kérdés megválaszolásban segíthet az Evangélikus Énekeskönyv 139. énekének
    első és utolsó verse:
    Jöjj be, ó, mért állasz ott kint, Isten egyszülött Fia? Várva várlak, nyitva házam, Nyitva szívem
    ajtaja. Jézusom, te hű barát, Nézd szívemnek nagy baját: Fájó, kínos seb van rajta, De kezed
    meggyógyíthatja.
    Örvendj, lelkem, nézd, az Úr jő! Íme, hogy meghallgatott! Nézd, feléd tart, menj elébe! Ó,
    becsüld meg e napot! Jer, fogadd be hittel őt, ő lesz üdvöd, éltetőd; Mondd el néki titkos
    búdat, Bízzál benne, ő megnyugtat.
</p>
<p style="float: left;">
    Jó döntést!
</p>
<p style="float: right;">
    Dr. Lackner Pál
</p>
