<h2>Épületek a templomban</h2>

<img src="img/cikk/benczur.jpg" width="50%">

<p>
    Nagy számú érdeklődő részvételével nyílt meg 2023. szeptember 17-én a
    budakeszi evangélikus templomban a Benczúr László Ybl- és Prima
    Primissima Díjas építész életművét bemutató kiállítás. Az esemény az
    Ars Sacra fesztivál programsorozatához kapcsolódik. Benczúr László
    élete és munkássága ezer szállal kötődik az evangélikus
    egyházhoz. Édesapja evangélikus lelkész volt. Ő maga sok egyéb egyházi
    tevékenysége mellett hosszú időn át az Északi Evangélikus
    Egyházkerület, illetve a budavári gyülekezet felügyelője volt, majd a
    lakóhelye szerinti gyülekezete, az időközben jogilag is önállóvá vált
    Budakeszi Evangélikus Egyházközség élén tölti be ugyanezt a
    tisztséget. Szerteágazó építészmérnöki tevékenységének gyümölcse sok
    kiemelkedő jelentőségű ipari létesítmény, filmstúdió, a Megyeri híd,
    régi épületek rekonstrukciója. Külön figyelmet kap a kiállítás - és
    persze az életmű - anyagában a templomépítészet. Az ezt bemutató
    tablók a budakeszi templom terében kaptak helyet. Ezek az építészeti
    alkotások túlmutatnak önmagukon: Istenre irányítják a figyelmünket,
    olyan szakrális teret hoznak létre, ahol alkalom nyílhat ember és
    ember, Isten és ember találkozására. A kiállítás célja az alkotó
    életművének bemutatása, gyülekezetünk iránta való tiszteletének, de
    mindezek fölött az Isten iránti hála kifejezése. Ahogyan a zsoltáríró
    fogalmaz:
</p>
<p>
    „Áldjad, lelkem az Urat, és ne feledd el, mennyi jót tett veled.” (Zsolt 103,2)
</p>
<p>
A kiállítás 2023.09.17-23-ig tekinthető meg 18:00-20:00 között.
Szeptember 20-án 18:00-kor „Templomi csendes percek” címen orgonazenés áhítat is lesz.
</p>
