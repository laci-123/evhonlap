<h2>Benczúr Emese: REMÉNY</h2>
<h3>Tatai Erzsébet</h3>
<h3>Budakeszi evangélikus templom, 2025. szeptember 13.</h3>

<p>Benczúr Emese munkáit azonnal értjük, azonnal hatnak; nem kívánnak
magyarázatot, mivel annyira frappánsak, aktuálisak vagy nyilvánvalóak,
ám ilyenekké szofisztikált észjárással megalkotottságuk teszi őket.</p>
<p>Benczúr minden művének középpontjában egy-egy szó, vagy mondat áll.
Ezeket a szavakat az alkotó vizuálisan-materiálisan alkotja meg, miáltal
a szöveg testet ölt, az anyag beszél, írja ki a szavakat, mondatokat. A
felhasznált matéria, az alkalmazott technika, az alkotás mérete, színe
nem egyszerűen segíti a jelentést, hanem közlő alany, amely állít
valamit, kifejez valahogy, felszólít valamire. Nem pusztán érdekes
technika – noha az <em>is</em> lehet. Szövegei egyszerűek, gyakran
közhelyek, nem irodalmi vagy filozófiai alkotások, miközben a benczúri
tevékenység nem másra, mint a bölcsesség szeretetére mutat. Mondhatni
Benczúr Emese klasszikus témakörökkel foglalkozik: tér, idő, fény, az
emberi cselekvés célja és értelme, erkölcsi megfontolások. Azzal,
ahogyan Benczúr egyesíti a verbális és vizuális minőségeket, eltérít
képről és írásról alkotott tudásunk szokványos csapásairól. A kép és
szöveg közti határ felszámolásával célja nem az, hogy destruálja a régi
kategóriákat. Dekonstrukciójának csupán a megrögzöttség esik áldozatául,
Benczúr a kategóriák hierarchiát bontja le, az olyan bináris
oppozíciókat, mint a szó-kép, fent-lent, férfi-nő, mélység-felszín,
gépi-kézműves, konceptuális-szenzuális stb. Az ellentétesnek tételezett
minőségek egyesítésével tehát az ellenségességet kezdi ki.
Szövegalkotásai mindig meglepnek, szellemesek – humorosak, vagy
(ön)ironikusak. Megformálásuk rendre valami mást is közöl, mint amit a
szöveg önmagában mondana, sokszor ironikusan.<a href="#fn1"
class="footnote-ref" id="fnref1" role="doc-noteref"><sup>1</sup></a>
Eddig Emese egyetlen olyan munkáját ismertem, amelyben irónia nélkül
kapcsolódik egybe, erősíti egymást kép és szöveg, ez a 2017-ben a
reformáció 500-ik évfordulójára készített arany-ezüst zuhataga, a
<em>RAGYOGJ</em>, és most itt a templomtérben, az oltár előtt láthatunk
egy másikat: <em>HOPE</em>.</p>
<p>A különteremben kaptak helyet apró kollázsai (<em>HOPE</em>, 2025),
amelyek ugyancsak benczúri szisztéma szerint készültek: a szavakká
formált tárgyakban a mű performativitása révén öltenek testet a
jelentések. Ezúttal lengyel, szlovák, észt, lett és litván kaparós
sorsjegyekből<a href="#fn2" class="footnote-ref" id="fnref2"
role="doc-noteref"><sup>2</sup></a> készítette munkáját: az optimistán
ragyogó, élénk színű, csillogó hátterek előtt a sorsjegyekről
<em>kaparással</em> létrehozott felirat hiányként „fénylik”:
<em>HOPE</em>. Valahányszor a művész a sorsjegyekről lekaparja a HOPE
szót, mindannyiszor eltékozolja, elveszejti a reményt abban, hogy
nyerhessen. Miközben azonban ezt teszi – merthogy időigényes ez a munka
is, meditálhat azon, hogy elszalaszt egy esélyt. Mégpedig épp a
képalkotás során illan el a sorsjegyekbe vetett remény, ellehetetlenítve
a nyereményhez való jutást: a szerencsejáték „értelme” szertefoszlik, és
még „tartalma”, az elnyerhető pénz összege is megismerhetetlenné vált.
Ez a paradoxonon alapuló játék szellemesen utal a pénznyereménybe
helyezett remény kisszerűségére, a remény apró pénzre váltására, melynek
elillanása a profán értelmű remény összeomlása és a felülemelkedés
pillanata.<a href="#fn3" class="footnote-ref" id="fnref3"
role="doc-noteref"><sup>3</sup></a></p>
<p>A templomban álló mű témájában ezzel szorosan összefügg, bár az
azonos szó (és fogalom) a különböző vizuális minőségekben más-más
tartalmakhoz vezet. Az oltár előtt egy állványon (amely a katolikus
templomokban láthatókhoz hasonló) apró, pislákoló gyertyalángok
rajzolják / írják ki a HOPE szót.</p>
<p>Benczúr Emese az új évezred kezdetétől készít világító, vagy
fényvisszaverő anyagból műveket. Ezek éppoly távol állnak az ájtatos
miszticizmustól, mint a technicista illetve az ún. fényművészeti
alkotásoktól. A vallásos fényművészettől a banális tárgyak tömege, a
modern világ profán tartozékai tartják a távolságot. És bár a lámpák,
fényes anyagok, a művekbe invesztált sok „technika” e munkákat
kétségtelenül a technikai illetve fényművészet körébe sorolnák, csakhogy
a modern fényművészektől eltérőn Benczúrnál a fény (és fényesség)
használata nem cél, hanem eszköz; szövegeinek egy része továbbra is
felszólító módban lebeg a bölcsességek és életviteli javaslatok közt:
(<em>juss messzire</em>), (<em>aranyozd be az életed</em>),
(<em>fényesítsd az elméd</em>), de akadnak kikezdhetetlennek vélt
igazságok is: (<em>nem mind arany, ami fénylik</em>, 2004) (<em>nem
minden örök</em>, 2012). Fénylő szavai, egyszer megerősítést nyernek
varrásuk, ragasztásuk, forrasztásuk, szegecselésük folytán, másszor
ironikussá lesznek, de azokkal olykor kontrasztot képeznek. A fénnyel
való kitartó foglalkozás, a gyengeáramú villanyszerelés egyszersmind a
fény ikonológiájába, misztikájába és filozófiájába is behúz; de a művek
fő jellemzője továbbra is a rétegzettség és az összetett jelentés.
Amitől ragyogó a mű, az az, hogy váratlan és szellemes fordulatokat tár
elénk. Benczúr nemcsak elektromos áramköröket barkácsol egybe, hanem
ezzel a legtávolabbi kulturális szférákat kapcsolja össze: szintézisbe
hozza a fizikai és spirituális minőségeket. Évezredek óta a földi fény a
mennyei fénynek evilági megvalósulása és szimbóluma egyszerre. Valahogy
így vezet a profán fény a tündöklő mennyei világosságba. János
evangéliumának kezdő sorai „A világosság a sötétségben fénylik” (Jn
1,5), a vallásos elme számára egy egész isteni világot fed fel.<a
href="#fn4" class="footnote-ref" id="fnref4"
role="doc-noteref"><sup>4</sup></a> A gyertyafénnyel kiírt <em>HOPE</em>
esetében nincs feszültség látvány és szöveg közt, azok erősítik egymást,
iróniának nincs helye, a fénylő remény önértékén veendő.</p>
<p>De mégis miért angol a szöveg? Nem csak azért, mert így rövidebb
(frappánsabb) és mert a művészet világnyelvén szól, hanem paradox módon
épp azért, mert ezáltal – annak ellenére, hogy ezt minden magyar
anyanyelvű is érti – Emese beépít egy parányi, leheletnyi kerülőutat.
Hogy mielőtt (vagy egyenesen) zsigeri szerveinket (pl. szívünket)
találja el, olvasni kelljen, hogy a szavakat előbb fogjuk fel
ésszel.</p>
<p>Benczúr nem először most foglalkozik a remény témájával. A 2018-as
<em>Flash of hope</em> (reménysugár) rózsaszín–lila lámpafűzére mintegy
analógiás mágiaként villog, és 2021-ben már állított ki hasonló
sorsjegyeket. Ebben az évben azonban – és egy szakrális helyen – különös
fénytörésben jelennek meg ezek a munkák, mivel 2025 a „remény éve”, a
Ferenc pápa által meghirdetett szentév, és amelynek mottója révén, ha
komolyan vesszük, <em>A remény zarándokai</em> lehetünk.</p>
<section id="footnotes" class="footnotes"
role="doc-endnotes">
<hr />
<ol>
<li id="fn1"><p>Tartalmi idézet 2019-es tanulmányomból. Tatai Erzsébet:
A szabadság akarása: Benczúr Emese munkáiról. <em>Credo. Evangélikus
Műhely</em>. XXV. 1-2 pp. 76-91. (2019).<a href="#fnref1"
class="footnote-back" role="doc-backlink">↩︎</a></p></li>
<li id="fn2"><p>A kaparós sorsjegy felhasználásának külön vonzereje
magyar neve is, ti. hogy a szó azt sugallja, mintha a Sorshoz valamiféle
sorsjátékon keresztül, megvásárolható jeggyel hozzá lehetne férni. Míg
az általam átfutott európai és amerikai nyelveken a sorsjegyeknek a
sorshoz semmi közük nincs (n.b. etimológiailag a lottó sok láncszemen át
távoli kapcsolatban áll vele). A kaparás pedig a földművelés nehéz
munkájára, a földhöz, röghöz kötött élet- és szemléletmódra utal, és
arra, hogy aki „kapar”, az szegény vagy kicsinyes, aki nehezen szerzi
meg megélhetését, vagy a felkapaszkodáshoz szükséges javakat.<a
href="#fnref2" class="footnote-back" role="doc-backlink">↩︎</a></p></li>
<li id="fn3"><p>L. még: Tatai Erzsébet: Három az egyben. Benczúr Emese,
Tina Gverović, Radenko Milak &amp; Roman Uranjek: <em>’</em>Either
crossroads, interrelations, or interference<em>.</em>’ Molnár Ani
Galéria, Budapest, 2021. november 26–2022. február 5. <em>Balkon</em>
29. évf. 2022/2-3.16–19.<a href="#fnref3" class="footnote-back"
role="doc-backlink">↩︎</a></p></li>
<li id="fn4"><p>Tartalmi idézet a <em>Credo</em>ból. Uo.<a
href="#fnref4" class="footnote-back" role="doc-backlink">↩︎</a></p></li>
</ol>
</section>
