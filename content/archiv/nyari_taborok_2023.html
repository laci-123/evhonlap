<h2>NYÁRI TÁBOROK 2023</h2>

<p>
    Lassan hagyománnyá válik, hogy két tábort is tartunk egy nyáron, így volt ez idén is.
    Rögtön a tanév végén, az első „szabad” hétfőn indult a napközis nyári tábor. A Covid-járvány alatt
    rendeztük az első ilyet, még a gyülekezeti házban. Ami akkor szükségmegoldás volt, az jól működő
    táborrá vált, hiszen a kisebbek között vannak, akik nem szívesen töltenek a szüleiktől távol több napot.
    Idén is volt több óvodásunk, és a két lelkes ifivezetőt leszámítva hatodikos volt a legidősebb résztvevő. A
    tábor öt napján Jézus Isten országáról szóló példázataival töltöttük a délelőttöket. A reggeli áhítatot és a
    közös indítást követően két korcsoportban beszélgettünk, majd ismét együtt kézműveskedett a két csapat.
    Az ebédet csendes pihenő és kirándulás követte. A szerdai nap különleges volt, mivel a dunakeszi
    táborozókat láttuk vendégül, megcsodálták a templomunkat, aztán együtt mentünk a Mamutfenyőkhöz
    közös játékra. Az eddigiekhez képest újdonság és nagy öröm volt, hogy birtokba vehettük a szépen
    befüvesedett udvart is, és természetesen változatlanul népszerű volt a Hegyvidéki gyülekezettől ajándékba
    kapott pingpong asztal is. <a href="https://budakeszi.lutheran.hu/?hely=galeria&album=49">A tábor képei megtekinthetők itt.</a>
</p>

<img src="img/galeria/ottalvos_tabor_2023/20230704_212532.jpg" width="50%">

<p>
    Az ottalvós tábort a szokásos módon, vasárnap estétől péntek kora délutánig tartottuk. A helyszín viszont
    új volt, a szokásos keszőhidegkúti táborunktól sajnos el kellett búcsúzni (reméljük, csak ideiglenesen).
    Egy Paks környéki, Cseresznyéskert nevű erdei iskolában találtunk helyet. Erdő közepén, szépen felújított
    épületben és nagy udvarában tölthettük ezt a néhány napot. Szándékunk szerint az idősebb, felsős-
    középiskolás korosztályt vártuk ide, de végül úgy alakult, hogy két egyenlő létszámú csoportban zajlottak
    a beszélgetések, az egyik csupa negyedikesből, a másik az idősebbekből állt. A tábor témája Péter apostol
    élete volt. A napot reggel-este rövid áhítat keretezte, amit a kinti fedett teraszon tudtunk tartani, este a
    saját készítésű mécsesekkel világítva. A menetrend a szokásos volt, délelőtt beszélgetés korcsoportonként,
    délután sport és kirándulás. Volt egy „fordított napunk” is, amikor a vízvezeték karbantartása miatt
    önkéntes száműzetésbe vonultunk, és a Paks közelében lévő római erőd, Lussonium romjait néztük meg,
    a beszélgetés pedig délutánra került. <a href="https://budakeszi.lutheran.hu/?hely=galeria&album=50">A tábor képeit itt lehet megnézni.</a>
</p>
