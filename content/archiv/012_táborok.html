<a name="16"></a>
<h2>Táborok 2022</h2> 
<img src="img/cikk/taborok.png" alt="" width="50%" class="aktualis_img">

<h4>“Ha látom az eget, kezeid alkotását …”</h4>

<p> Néhány hete kéréssel fordultam a gyülekezet tagjaihoz:
    papírhengereket gyűjtöttünk tervezett táborunk kézműves
    foglalkozásához. Remek munkák születtek Beliczay Zsófi ötletei
    nyomán és vezetésével. Június végén egy héten át minden reggel
    rövid csendességgel, énekléssel indítottuk a templomban a napot 29
    gyermek és fiatal részvételével.  Táborunk elsődleges célja Isten
    szeretetének közvetítése bibliai történetek feldolgozásán
    keresztül.
</p>

<figure>
    <img src="/img/cikk/taborok/egy.png" width="80%"/>
    <figcaption style="font-style: italic;">József, a testvérei és még sokan mások</figcaption>
</figure>

<p> Az idei témaválasztás apropóját az a lehetőség adta, hogy gyalog
    is elérhető távolságban van tőlünk a svábhegyi csillagvizsgáló,
    ahol gyerekeknek szóló interaktív bemutatón lehet részt venni. Ez
    a programpont lett táborunk “közepe” a szerdai napon. Ahogy a 8.,
    címadó zsoltár szerzőjét ámulatba ejtette a teremtett világ
    nagysága, és az első rácsodálkozás után “mélyebb vizekre” evezve
    már nem csupán gyönyörködött, hanem elgondolkodott Isten hatalmas
    voltán, az ember világban elfoglalt helyén, s Istenhez való
    viszonyán, úgy igyekeztünk mi is a csillagokra rácsodálkozva
    hasonló utat bejárni lélekben és gondolatban.
</p>

<figure>
    <img src="/img/cikk/taborok/ketto.jpg" width="80%"/>
    <figcaption style="font-style: italic;">Bebocsátásra várva a csillagvizsgáló kapujában</figcaption>
</figure>

<p> A napi témák alapját képező bibliai történetek nem csupán
    formálisan kapcsolódnak a csillagokhoz, hanem általuk egy olyan
    ívet rajzolunk meg, melyen megmutatkozik, hogy Istennek terve van
    az életünkkel. A teremtéstörténet csillagaira figyelve életünk jól
    kirajzolódó keretei között igyekeztük elhelyezni magunkat. Isten
    hívó szavára figyeltünk Ábrahámmal, majd az álmodozó József
    történetén keresztül erősödtünk meg abban, hogy Isten olykor
    mélységen és magasságon át vezet, de sosem hagy el, és gondoskodik
    rólunk. Végül a betlehemi csillag nyáron is aktuális üzenete
    hirdette a megváltás jó hírét. 
</p>

<p> Ebéd után kirándulással, sok játékkal, további kreativitással,
    vidámsággal töltöttük a napot.  Köszönet illeti az együtt
    munkálkodó hitoktatókat és szülőket: Harangozó Katalin, Pál Anikó,
    Thamm Edit, Trócsányiné Kiss Zsuzsa. 
</p>

<h4>Jónással Hidegkúton</h4>

<p> Kisebb létszámú, de nem kevésbé lelkes csapattal utaztunk egy
    héttel később rég bevált táborozó helyünkre, a Tolna megyei
    Keszőhidegkútra. Ott Jónás története mentén gondolkoztunk
    küldésről, Isten előtti felelősségről, Isten határokat nem ismerő
    szeretetéről.
</p>

<figure>
    <img src="/img/cikk/taborok/harom.jpg" width="80%"/>
    <figcaption style="font-style: italic;">A keszőhidegkúti templom két nyáron át várt minket …</figcaption>
</figure>

<figure>
    <img src="/img/cikk/taborok/negy.jpg" width="80%"/>
    <figcaption style="font-style: italic;">és az esti áhítat után így búcsúzott</figcaption>
</figure>

<p> Élveztük - és néha fel is vertük vidámságunkkal - a falu otthonos
    csendjét, meghitt áhítatokat tartottunk a kis templomban, sokat
    játszottunk, ellátogattunk az Ozorai várba, finom, házias ebédet
    kaptunk a gyönki evangélikus szeretetotthonban. Hálát adunk
    Istennek, hogy mindkét tábor idején megajándékozott áldásával és
    jelenlétével.
</p>

<p> Lacknerné Puskás Sára
</p>

<p> További képek megtekinthetők a <a href="https://budakeszi.lutheran.hu/?hely=galeria&album=41">Galériában.</a>
</p>